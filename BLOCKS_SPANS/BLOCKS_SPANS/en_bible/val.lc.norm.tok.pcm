Paul wey bi Jesus savant and apostle wey e choose make e prish God word, na en rite dis leta.
Na dis gospel God promise us for en Holy Book thru en profets sey,
my Pikin kom dis world from David family
and naim bi my only Pikin wey I wake-up from deat with di Holy Spirit pawa.
Na thru am, God give us favor and pawa to bi apostles and na dis pawa wi dey use take dey koll Gentile pipol, make dem obey and bilive en name.
Unasef dey among di pipol wey God koll to bi Jesus Christ own.
Rome pipol wey God love and koll make dem bi en own, na una I dey rite dis leta give. Make God awa Papa for heaven and Jesus awa Oga God give una grace and peace.
Today, I tank my God thru en pikin Jesus Christ for all of una, bikos na for di whole world dem dey tok about how una faith for God strong rish.
God wey I dey serve and prish en pikin gospel, na-im fit bear mi witness sey I always dey remember una
and I always dey pray dey ask God if E go let mi kom si una again.
Bikos I dey hongry to si una, so dat I go give una di Holy Spirit blessing wey go make una strong,
den mi and una go dey happy and Jesus Christ wey wi bilive, go give us rest for awa mind.
My brodas and sistas, I wont make una know sey I don plan to kom visit una many times, but God nor let mi kom until naw. Bikos I won gain from una faith as I don do with Gentile pipol.
Bikos God sey make I prish to evribody, weda na Greek or Gentile pipol or weda dem wise or foolish.
Na dis make mi won kom prish God word give una wey dey Rome.
I nor dey shame to prish God word, bikos na-im bi di pawa wey God take dey save doz wey bilive am, weda dem bi Jew or Gentile pipol.
Bikos na di Gospel dey show how God dey take make pipol klean for en eye. From di biginnin go rish di end, God sey, “Na only faith go make pesin dey klean for my eye.”
Bikos of all di sins and bad tins wey wiked pipol dey do, God vexnashon dey show from heaven and di sins dey kover di trut.
So God ponish dem, since dem know evritin wey dem suppose to know about God, bikos na-im show dem.
From di time wen God kreate di world, E don show us di tins wey ordinary eye nor dey fit si; E show us en pawa and life thru di tins wey E kreate. So wiked pipol nor get eskuse at-all.
Even doh dem know sey God dey, dem nor dey gri gi-am glory as God. Dem nor dey tank am for all di tins wey E dey do. Instead, na nonsense tins dem dey do and dia wiked mind nor fit undastand di trut again.
Even doh dem tink sey dem wise, dem bi fools;
bikos instead make dem woship God wey dey heaven, dem kon dey woship image wey dem mold or karve like pesin, bird, animal or snake.
So God don leave wiked pipol make dem dey do di bad tins wey dia mind, wey bi sey man dey sleep with man and woman dey sleep with woman.
Dem don turn di trut about God to lie. Dem dey woship di tins wey E kreate, instead make dem serve God wey deserve all di praiz forever! Amen.
Bikos of dis, God leave dem for dia yeye life. Even di wimen shange and dem kon dey do tins wey nor good.
And na so too, men nor kon like wimen again, but dem kon dey like to sleep with oda men. So, God ponish dem bikos of wetin dem dey do.
Since dem nor gri put God for mind and serve am, E kon leave dem make dem use dia bad mind dey do tins wey dem nor suppose do.
Wetin full dia mind na wikedness, evil tins, long-trot, bad belle, bad-bad tins; jealousy, to kill and fight, to lie, to keep enemy with pipol, to judge pipol waka,
to tok bad about odas and hate God. Dem dey karry body up, dem nor get respet and na bad tins full dia mind. Dem nor dey respet dia papa and mama.
Dem nor get sense, dem dey promise and fail, dem nor dey do good or sorry for pipol.
Aldo dem know sey God law sey, pipol wey dey live like dat go die, yet dem nor only dey do dis tins, but dem even dey support pipol wey dey do am.Pesin wey dey judge odas nor get eskuse for wetin e dey do and e nor matter who en bi. Bikos wen yu judge odas and yu dey do di same tin wey dem dey do, yu dey kondemn yorsef.
Wi know sey God nor dey lie wen E dey judge pipol wey dey do bad tins.
Yu wey dey do tins wey yu sey make odas nor do! Yu tink sey yu go eskape God judgement?
May bi una dey take God kindness, patient and endurance as yeye tins. Una nor know sey God dey kind, bikos E wont make una turn from sin kom meet am?
But una sturbones and strong heart nor let una turn from sin kom meet God, so una dey make una ponishment many more-more, for di Day wen God go judge di world, bikos en na judge wey nor dey support bad tins.
God go pay evry man akordin to wetin e do.
God go give life wey nor dey end to di pipol wey dey do good, wey wont glory, honor and long life.
But E go show en vexnashon and ponish doz wey bikos of long-trot rijet di trut kon dey do bad tins.
Anybody wey dey do bad tin, weda e bi Jew or Gentile, must sofa and receive ponishment.
But God go give glory, honor and peace to anybody wey dey do good, weda e bi Jew or Gentile,
bikos God go judge evribody di same way.
Even doh Gentile pipol nor get Moses Law, God still dey ponish dem wen dem sin, so Jew pipol wey get di law, wen dem sin, na di law go judge dem.
Bikos yu dey hear di law nor mean sey yu good for God eye, but na wen yu do wetin di law tok.
Gentile pipol nor get di law, but dem dey use dia sense do wetin di law tok and dat one don turn law for dem, even doh dem nor know Moses Law.
Di way dem dey bihave show sey wetin Moses rite for di law, dey dia heart and dia mind dey tell dem sey, “Dis tins dey rite and e go kondemn or free us from wetin wi do.”
So just as I prish give una, na so e go bi for dat day, wen God go judge all di sekret tins wey dey pipol heart thru Jesus Christ wey bi en pikin.
Wot of yu wey sey yu bi Jew? Yu wey put yor hope for di law kon dey use God dey boast;
yu know wetin God wont make yu do and yu don learn how to do good tins, bikos yu know di law.
Yu dey show blind pipol road and dey help doz wey dey for darkness si lite,
and yu dey tish foolish pipol and small shidren wey nor know anytin, bikos yu know sey, di trut and evritin wey man nid to know, dey for di law.
Yu wey dey tish odas, why yu nor fit tish yorsef? Yu wey dey prish sey make pipol nor tif, yu sure sey yu nor dey tif?
Yu wey sey make pipol nor kommit adultery, yu nor dey kommit adultery? Yu wey sey yu hate juju, yu nor dey take tins wey dem keep for juju house?
Yu wey dey take di law boast, yu dey bring shame to God name, bikos yu dey disobey di law!
Just as God word sey, “Bikos of una wey bi Jew pipol, Gentile pipol dey take God name make yeye.”
Sekonsishon get value only if yu dey do wetin di law tok, but if yu nor dey obey di law, yu and di pesin wey dem neva sekonsaiz na di same.
So if Gentile pipol wey dem nor sekonsaiz dey obey evritin for di law, yu nor tink sey God go take dem as pipol wey dem sekonsaiz?
Yu nor know sey di pesin wey dem nor sekonsaiz go judge yu wey bi Jew, since yu dey break di law?
Pesin nor bi Jew bikos of wetin pipol si from outside. Di really sekonsishon nor bi wetin pipol dey si,
but di really Jew na pesin wey bi Jew for inside en heart, bikos sekonsishon nor dey tosh pesin heart. Na di Holy Spirit dey do dis kind work, nor bi di law wey dem rite down and dat pesin go dey receive praiz from God, even doh human being nor praiz am.How Jew pipol take betta pass Gentile pipol sef? Or betta tin dey bikos dem sekonsaiz pesin?
E really dey good to sekonsaiz pesin! And wi know sey na Jew pipol God first give en message.
But wot if some for dem nor gri bilive? Dat mean sey God dey lie?
Even doh evry human being dey lie, God nor fit lie. God word sey: “Make yu dey tok wetin bi trut; so dat yu go fit win yor kase wen dem dey judge yu.”
If God nor ponish us for di bad tins wey wi dey do, e mean sey God dey support us? No! So if God ponish us, wi go sey E dey wiked? (Na so some pipol dey tok).
Wi nor fit tok so at-all! If God nor dey rite, na how E go kon take judge di world?
If my lie-lie life dey show sey God word na trut, wetin go make am kondemn mi sey I bi sina?
Den e go dey rite if wi sey, “Make wi dey do bad tins so dat good tins go kom out from wetin wi dey do?” But some pipol dey lie for my head, bikos of wetin I tok and God go ponish dem.
So wetin wi go tok? Wi go sey na wi wey bi Jew betta pass? Dat na lie! Bikos as I don already show una, Jew and Gentile pipol dey kommit sin.
Just as God word sey, “Nobody dey raitious.
Nobody dey wey wise or undastand God.
Evribody don turn leave God, all of dem don bi yeye for God eye. Nobody dey do wetin good at-all.
Na lie wey fit kill pesin full dia mout and wiked words full dia tongue.
Bad belle dey dia mind and na so-so swear dem dey swear.
Dem go fit kwik kill pesin.
Anywhere dem go, dem must fight skata di place
and dem nor know how to dey kwayet.
Dem nor dey fear God at-all.”
Wi know sey wetin di law tok, na for di pipol wey dey under di law. Di law tok like dis, so dat nobody go get eskuse wen God go judge di world.
Nobody dey good for God eye, bikos e dey obey di law. But na thru di law, wi take know wetin sin mean.
Naw, God don show us how wi go take dey good for en eye and nor bi thru di law, even doh na so Moses Law and di profets tok.
Na di faith wey pesin get for Jesus Christ go make am dey good for God eye. Anybody wey bilive Jesus, God dey make en faith strong, weda e bi Jew or Gentile pesin.
Evribody don sin and wi don fall komot from God glory,
but God don make us dey rite with am thru en free gift wey E give us, bikos of Jesus Christ wey save us.
Na God give us Jesus Christ, so dat thru en blood, E go forgive us awa sins wen wi bilive Christ. God do dis to show sey before-before, E dey patient to forgive pipol dia sins.
Dis still show sey God dey rite wen E asept pipol wey bilive Jesus Christ. E dey ponish sinnas, so dat wi go know sey en na God wey nor like sin. Like dis, God show sey en dey rite and anybody wey bilive Jesus Christ, E dey make dem dey rite too.
So, wetin make us dey boast? Wi nor fit boast at-all! Why e bi like dis? Na bikos wi dey obey di law? No! Na bikos wi bilive Jesus Christ.
So, na thru faith pesin go dey rite with God, nor bi as e obey di law rish.
Abi na only Jew pipol God dey dia side? E nor dey Gentile pipol side too? True-true, God dey Gentile pipol side.
Since na only one God dey, E dey for Jew and Gentile pipol, bikos of dia faith.
So make wi trowey di law bikos of faith? No way! E nor go work! Instead, wi go make di law strong well-well.Na wetin Abraham awa grand-grand papa learn from dis matter?
If na di good tins wey e do make am dey good for God eye, den e suppose to dey boast for pipol, but e nor go ever fit boast for God.
Wetin dem rite for God word? “Abraham bilive God thru faith and God kon si am as raitious pesin.”
Wen pesin work, dem must pay am en money, nor bi dash e bi, but na money wey e work for.
Doz wey nor depend on wetin dem dey do, but dem get faith and bilive sey God dey forgive sinnas, na dis faith God dey use take forgive dem dia sins.
David tok di same tin wen e tok about di blessing wey pesin dey get wen God don asept am, even doh dem nor deserve dat kind blessing. David still sey,
“God don bless pipol wey E forgive kon take dia sins komot.
God don bless di pesin wey E don forgive en sins!”
Dis blessing wey David dey tok about so, na only Jew pipol e tok am for, bikos dem sekonsaiz dem? No! Na still for Gentile pipol wey dem nor sekonsaiz. Bikos wi read for God word sey, “Abraham bilive God and bikos of en faith, God kon asept am as raitious pesin.”
Na wen all dis tins take happen? Na before dem sekonsaiz Abraham or afta dem sekonsaiz am? Na before, nor bi afta dem sekonsaiz am!
But leta, dem sekonsaiz am. Dis sign show sey, bikos of en faith, God don si am as raitious pesin, so dat e go bi papa to evribody wey bilive God, pipol wey God don asept, even doh dem neva sekonsaiz.
Doz wey don sekonsaiz, na Abraham bi dia papa and dia faith bi like en own, afta dem sekonsaiz am.
Wen God promise Abraham and en shidren sey dem go inherit di whole world, E do am, nor bi bikos Abraham dey obey di law, but bikos e bilive God and God si am as raitious pesin.
If God promise na for only doz wey dey obey di law, den faith nor mean anytin and God promise go dey yuzles.
Di law dey bring God vexnashon, bikos where sin nor dey, law nor go dey.
Na dis one make God promise dey kom by faith and wi dey get am thru favor. Nor bi only pipol wey dey obey di law bi Abraham shidren, but pipol wey bilive God like Abraham, naim en shidren dem bi too, bikos na Abraham bi awa spiritual papa.
God word sey, “I don make yu papa for many nashons.” So for God eye, Abraham na awa papa, bikos e get faith for God wey get pawa to raiz pipol wey don die and to kommand tins wey nor dey before, like sey dem dey.
Even wen tins hard, Abraham still bilive God and e hope sey God go do am, even wen e bi like sey nor-tin go happen. But naw, e don bikom, “Papa for many nashons.” Just as God tell am, “Yor shidren go many like di stars wey dey heaven.”
Abraham nor komplain for one day, even wen e don old nearly rish hundred years. Even doh E know sey en body don nearly die and en wife Sarah nor go fit born again,
e nor doubt God promise. En faith make am strong and e tank God for evritin.
E dey sure sey God go do wetin E promise.
Na dis make God koll am raitious pesin.
Even doh God koll am “Raitious pesin”, E tok dis word bikos of only Abraham?
No! E tok am for wi too wey God go still asept as raitious pipol; wi wey bilive sey God raiz Jesus Christ from deat.
Na awa sins make God give Jesus Christ to dem make dem kill-am and God raiz am from deat, so dat e go make us raitious pipol.Since faith don make us dey good for God eye, wi don get peace thru awa Oga God Jesus Christ.
Na faith e take buy us so dat wi go enter God grace, di place where wi dey naw. So wi fit boast with God glory wey wi dey enjoy.
Wi still dey happy inside di wahala wey wi dey face, bikos wi know sey trobol go make us endure,
and endurance dey bring good karata, wey go make us get hope.
Dis hope nor dey disappoint pesin at-all, bikos God pour en love like river wey dey flow inside awa heart, thru di Holy Spirit wey E give us.
For di time wen wi nor fit help awasef, Christ kon die for us wey bi sinnas.
Nobody go won die for anoda pesin wey dey good for God eye, aldo somebody go fit die for pesin wey good well-well.
But God show how en love for us big rish, wen E send Christ kom die for us, even doh wi still dey sin.
Naw, wi dey rite bikos of Christ blood and na dis blood go save us from God vexnashon.
Wi bi God enemies before, but E don make us en friends thru en Pikin deat. Naw, since wi don bi God friends, E go save us thru di life wey en pikin get.
Nor bi only dis won make us dey happy, but wi still dey happy bikos of wetin God don do thru awa Oga God Jesus Christ wey make us bi God friends.
Na thru one man sin enter dis world and deat kom thru sin. So wi must die, bikos evribody don sin.
Sin dey di world before di law kom, but if law nor dey, wi nor go fit judge pipol sin.
From Adam kon rish Moses time, na deat dey rule for dis world, even doh nor bi evribody disobey God kommand like Adam. Dis Adam bi like Christ wey kom leta.
But two of dem nor bi di same, bikos God free gift nor bi like Adam sin. Na true sey many pipol die bikos of one man sin. But God grace big well-well and e dey give free gift to pipol thru en pikin Jesus Christ!
God gift and one man sin nor bi di same. Judgement follow di one man sin kon kondemn evribody, but na God gift dey free us, even doh wi bi sinnas.
But if na bikos of one man sin deat kill evribody, den, doz wey don get favor and Christ gift, dey good for God eye and dem go enjoy life thru Jesus Christ!
God go ponish evribody bikos of Adam sin. But bikos of di good tins wey Jesus do, God don asept and give us di gift wey dey give life.
Bikos Adam nor obey God, many pipol bigin sin. But since Jesus obey God, many pipol go obey God too.
Di law kom so dat sin go inkrease, but where sin get pawa, God grace strong pass am
and as sin dey kontrol us thru deat, na so God grace dey rule thru raitiousness wey dey bring life wey nor dey end bikos of Jesus Christ wey bi awa Oga God.So wetin wi go tok? Make wi kontinue to dey sin so dat God grace go dey with us?
No! Why wi wey don turn from sin go still dey live inside am?
Abi una nor know sey all di pipol wey dem baptize inside Christ don die with am?
Dem beri us with am wen wi baptize, so as God raiz Christ from deat thru en pawa with glory, na so wi too go get life wey nor dey end.
Bikos if wi don die with Jesus Christ thru baptizim, God go raiz us up with am.
Wi know sey di pesin wey wi bi before, dem don nail am for cross with Jesus. So awa body nor bi sin savant again.
Bikos pesin wey don die, don free from sin.
As wi die with Christ, wi bilive sey wi go live with am.
Wi know sey since God don raiz Christ up, e nor go die and deat nor get pawa for en body again.
Bikos as e die, e don ovakom sin forever, so di life wey e dey live naw, e dey live am for God.
So make una know sey, una don ovakom sin too and una get life thru Jesus Christ.
Derfor, make una nor allow sin kontrol una body again, so dat una nor go dey do bad tins.
Make una nor let Satan use una body take do bad tins, but make una karry unasef give God as pipol wey don wake-up from deat, so dat una go dey do good tins.
Sin nor go fit kontrol una, bikos una nor dey under di law again, but na God grace dey kontrol una naw.
So na wetin wi go tok? Make wi still dey sin, bikos wi get God grace and wi nor dey under di law again? God forbid!
Yu nor know sey wetin yu give yor body to, na-im go kontrol yu? If na sin, e go kause deat, but if na God, E go make yu dey live raitious life.
But wi tank God sey, even doh una bi slave to sin before, una don use una heart dey obey all di tins wey wi dey tish una.
And as e bi sey una don free from sin, una don bikom slave to good tins.
(I dey tok with human being sense, bikos I know sey una dey weak.) Before, una dey give una body like slave to bad tins, but naw, una must use una full body take serve God, so dat una go dey do only wetin God wont.
Bikos wen una bi sin savant, una nor nid to dey raitious.
So wetin una gain from all doz bad tins wey una do? Na shame and deat doz tins dey bring.
But naw, una don dey free from sin kon bi God savant. Dis go make una dey holy and God go give una life wey nor dey end.
Bikos, di reward for sin, na deat, but God gift wey Jesus Christ dey give us, na life wey nor dey end.My brodas and sistas, I know sey I dey tok to pipol wey know di law. Na only wen pesin still dey for life, naim di law dey get pawa for en body.
As di law tok, woman wey don marry dey under en husband as long as di man dey alive. But if di man die, di woman don free.
So if woman marry anoda man wen en husband still dey alive, e mean sey e don kommit adultery. But if en husband die, e don free from wetin di law tok and e go fit marry anoda man again.
So my brodas and sistas, na so e bi with una too. Una don bikom part for Jesus Christ body and una don die to di law pawa. Naw, una dey free to bi Christ own; di pesin wey God raiz from deat make una for dey serve am.
Wen wi still dey di world, di law dey make us do bad tins wey awa body wont and all dis tins dey bring deat.
But naw, wi don free from di law. Wi bi like deat body and di law nor get pawa for awa body again. Naw wi suppose to serve God with di new life wey di Spirit dey give, nor bi di old life, wey bi to obey di law wey pesin rite.
Dis mean sey di law nor good? No! But na di law make mi know wetin sin bi. If to sey di law nor sey, “Nor get long-trot for anoda man tin,” I nor for know sey I nor suppose to do dat kind tin.
But bikos of di law, di sin pawa wey dey inside mi kon dey make mi tink about tins wey nor good and if law nor dey, sin for nor get pawa for my life.
Before I know di law, I dey alive, but wen I hear God kommandment, sin just enter my life
and I kon die. So di law wey suppose give mi life, don kill mi!
Since sin pawa use di law deceive mi, I kon die.
But di law dey holy, rite and good.
So dis mean sey na wetin good kill mi? No! But na sin pawa wey dey inside mi, na-im kill mi; bikos e use wetin good bring deat and naw, wi dey si how sin bad and wiked rish.
Wi know sey di law dey spiritual. But I bi human being and dem don sell mi give sin.
I nor undastand wetin I dey do; bikos I nor dey do wetin I won really do. Instead na wetin I nor like, I dey do.
Since I dey do wetin I hate to do, e show sey di law dey korrect.
Nor bi mi really dey do wetin I dey do, but na di sin pawa wey dey inside mi.
I know sey wetin dey inside mi nor go let mi do good. Even wen I won do good, I nor dey fit.
Instead of make I do wetin dey good, na bad tins I dey do.
So if I do wetin I nor won do, e show sey nor bi mi dey do am again, but na di sin pawa wey dey inside mi.
So I si sey dis law dey work, bikos wen I won do good, na only bad tins dey enter my mind.
I dey like to obey God law with my whole mind,
but inside mi, I kon undastand sey sometin dey fight against my mind and e dey make mi bi sin savant, bikos e dey kontrol my body.
I nor dey happy at-all! Who go save mi from dis body wey dey push mi go die?
Tank God! Jesus Christ don save mi. So, I go obey God law with my mind, even doh sin pawa still dey inside mi.So, God nor go kondemn pipol wey bilive Jesus Christ.
Since di Holy Spirit don give una life wey kom from Jesus Christ, e go free una from sin and deat.
Moses Law nor fit do dis tins, bikos di yeye life wey wi dey live don make di law weak. But God don free us wen E send en pikin kom like human being wey bi sina, make e for sakrifice ensef for awa sins.
God do so, so dat wetin di law tok, go happen wen wi obey di Spirit, instead of awa own mind.
Bikos pipol wey dey live by dia own mind, dey tink of only demsef. But evribody wey di Holy Spirit dey rule, dey tink of tins wey di Spirit wont.
If wi let sin rule awa mind, wi go die. But if na di Spirit dey rule us, wi go get life and peace.
Pipol wey dey sin, na God enemy dem bi, bikos dem nor obey en law, since dem nor fit obey am.
Doz wey dey obey sin, nor go fit make God happy.
But una nor dey obey sin, instead, na as di Spirit sey make una live, na so una dey live.
Christ dey live inside una. So una dey alive, bikos God don asept una, even doh una body must die, bikos of una sins.
If God Spirit wey raiz Jesus Christ from deat dey inside una, den en wey raiz Christ from deat, go give una body life, bikos of en Spirit wey dey inside una.
So my brodas and sistas, wi get work to do for God, so make wi nor live as awa body wont.
Bikos if una dey follow sin, una go die. But di Spirit pawa go kill all di bad tins wey una dey do, so dat una go get life.
Na doz wey God Spirit dey lead, bi God shidren.
Di Spirit wey God give us nor go make us fear like slave, instead, wi bi God shidren and wi dey koll am, “Awa Papa!”
Na God Spirit make us know sey wi bi God shidren.
And if wi bi God shidren, den wi go inherit God propaty. Yes, wi go follow Christ inherit God propaty, bikos if really wi sofa with am, wi go follow am enjoy.
I dey sure sey, wi nor go fit kompare all di sofa wey wi dey sofa naw, with di glory wey God go give us.
Evritin wey God kreate for dis world, dey wait for God to show en shidren to di world.
Bikos of sin, di world dey sofa from God curse naw and nor bi bikos dem wont am like dat. But di world dey hope
sey one day, God go free dem from deat and wahala and dem go-go join en shidren wey E don save.
Wi know sey evritin wey God kreate, dey kry, just like di way woman wey won born dey kry.
Di Holy Spirit don make us dey sure of how tumoro go bi. But naw, wi dey struggol as wi dey wait make God show sey wi bi en shidren, den E go kon save us.
Na dis hope save us. But if wi don already get wetin wi dey hope for, den wi nor nid to dey hope again. Abi who dey hope for wetin e don already get?
But if wi put hope for wetin wi nor fit si, wi go take all awa mind wait for am with patient.
Na so too di Holy Spirit dey help us bikos wi dey weak. Bikos wi nor know wetin wi suppose to pray for, di Spirit by ensef dey kry beg God, for di way awa word nor go fit esplain.
And God wey dey si evritin inside awa belle, know wetin dey di Spirit mind, bikos di Spirit dey pray for all God pipol, as God wont.
And wi know sey evritin dey work for awa good, bikos wi love God and dey do wetin E wont.
God know doz wey E don choose, so E don make dem bi like en Pikin, so dat en pikin go bi di first-born.
Doz wey God don asept, na dem E koll; doz wey E koll, na dem E make raitious and E kon share en glory with dem.
Wetin wi go tok about all dis tins? If God dey for awa side, who go fit dey against us?
True-true, if E let dem kill en own pikin for awa sins, den E go fit give us evritin wey wi ask from am free of sharge!
Who go fit akuiz pesin wey God don choose? Na God know who good or bad.
Who bi di pesin wey go kondemn us? Na Jesus Christ wey die for us; di pesin wey God raiz from deat and naw, e dey for God rite hand side dey pray for us.
Na who go fit separate us from Christ love? Na trobol or opreshon; honga or poverty; wahala or deat; or na bikos klot nor dey to wear?
As dem rite am, “Bikos of una, wi dey face deat from morning go rish nite and wi bi like sheep wey dem won go kill.”
Inside all dis tins, awa joy don dey full, bikos Jesus love us!
But I dey sure sey, weda na deat or life; angels or wiked pawas; tins wey dey naw or di ones wey dey kom;
tins wey dey heaven; tins for under dis eart or anytin wey God kreate, non of dem go fit separate us from God love, bikos of Jesus Christ wey bi awa Oga God.Na di trut I dey tok, na Jesus get mi and di Holy Spirit dey bear witness for my mind sey, I nor dey lie wen I sey,
e dey pain mi for mind and sorrow full my heart,
bikos I for like sey God go curse and separate mi from Christ, so dat my own flesh and blood,
wey bi Israel pipol, go fit asept Christ. Na dem God choose as en own shidren, E make agriment with dem kon give dem en law. Na dem get di temple and wetin God promise.
Awa grand-grand papa dem wey follow God waka before, na from dem dis pipol from kom. So I dey pray make dem praiz God wey dey rule evritin forever and ever! Amen.
Nor bi sey God promise don fail; bikos nor bi evribody wey dey Israel really bi God pipol.
And nor bi all Abraham pikin bi God shidren. Instead, God tell Abraham, “Na thru Isaak yu go get di shidren wey I promise yu.”
Dis mean sey di pikin wey Abraham born (Hagar pikin, Ishmael) before God promise am, nor bi di one wey God choose. Instead, di pikin wey e born thru God promise, na dat one bi Abraham true pikin.
Bikos na so God tok for en promise, “Wen di time don rish, I go kom back and Sarah go born boy.”
Nor bi only dat, bikos Rebekah shidren na one papa dem get and naim bi awa grand- grand papa, Isaak.
Even before dem born di shidren or sey dem do any bad or good tin, God tell Rebekah, “Di senior pikin go serve en junior broda, so dat my promise go stand:
nor bi bikos of wetin dem do, but na as I wont make e bi.”
Just as God word sey, “I love Jakob, but I hate Esau.”
Wetin wi go tok? Wi go sey God dey show parsha? No!
Bikos E tell Moses sey, “I go sorry for who I won sorry for and I go show mesi to who I like show mesi to.”
Derfor, evritin dey for God hand, nor bi by wetin pipol won do.
God tell Fero for en word sey, “I make yu king, so dat I go use yu show my pawa and pipol go fear my name for di whole world.”
So, God dey sorry for who E won sorry for and dey ponish who E won ponish.
I know sey yu go ask sey, “Wetin make God dey find fault for pipol body, since na-im make us dey do as wi dey do?”
But, my friend, I dey ask, “Who yu tink sey yu bi, wey make yu dey ask God kweshon? Pot wey dem mold fit ask di pesin wey dey mold am sey, ‘Why yu dey mold mi like dis?’ ”
Di man wey mold di pot fit use di klay as e like. E fit use di klay make two pot, one for big party and di oda one for house.
But God won show sey E dey vex, so E kon use en pawa against doz wey E won ponish.
E dey do like dis to show en glory wen E pity for pipol wey E choose to show en glory.
Weda wi bi Jew or Gentile pipol, E don choose us.
As E tok for Hosea book sey, “Doz wey nor bi my pipol before and di pipol wey nobody love before, I go koll dem, ‘Di pipol wey I love.’
For where God for tell dem sey, ‘Una nor bi my pipol, na der dem go for still koll dem “God shidren.” ’ ”
And dis na wetin Profet Isaya tok about Israel pipol, “Israel shidren many like san- san wey dey wotaside. But na few of dem, God go save.
Bikos God go kwik do wetin E sey E wont do for dis world, E go kom judge di world.”
Just as Profet Isaya tok before sey: “If to sey God Almighty nor save some among awa shidren, wi for don die finish like Sodom and Gomorrah.”
Wetin wi go tok? Even doh Gentile pipol nor dey raitious before, dem don dey raitious naw, bikos of faith.
And Israel pipol wey dey try to do wetin God wont, nor fit do am.
Why dem nor fit do am? Na bikos dem dey try to do good like sey na by work, nor bi with faith. Na dis make dem dey struggol kon dey fall on-top stone.
God word sey: “Si, for Zion, I dey arrange stones wey go make pipol fall, yet doz wey bilive am, E nor go disappoint dem.”My brodas and sistas, I dey wish and pray to God from my heart evriday sey, make God save dem wey kom from Israel.
I know sey dem love God, but dem nor undastand am,
as e bi sey dem nor know how God dey take make pipol good, instead, dem dey try to make demsef good by dia own pawa, since dem nor gri do wetin God wont.
Since Jesus Christ kom, di law nor get pawa again and anybody wey bilive God, go dey raitious.
Na dis raitiousness wey di law tok, naim Moses rite about sey: “Di pesin wey follow di law must do evritin wey di law tok.”
But di raitiousness wey faith dey give pesin na sey: “Nor tok for yor mind sey, ‘Who go-go heaven go bring Jesus Christ kom down?
Or Who go-go bring Christ kom out from hell where dead body dey?’ ”
But wetin e tok? “God word dey near yu. Di word wey wi dey prish near yu, e get faith and e dey yor mout and heart.”
But if yu konfess with yor mout sey, “Jesus Christ na Oga God and yu bilive for yor heart sey, God raiz am from grave, yu go dey save.”
If yu bilive and prish with yor heart give pipol sey Jesus Christ na Oga God, God go save yu.
Bikos God word sey, “Anybody wey bilive am, nor go shame.”
Jew and Gentile pipol nor dey difren for God eye and E dey bless evribody wey dey pray to am,
bikos E go save doz wey dey koll en name.
How dem won take koll God make E help dem, wen dem nor bilive am? And how dem go fit bilive, wen dem neva hear about am? How dem go take hear about am, if nobody prish to dem?
How pesin go prish God word wen God nor send am? As God word sey, “Pipol wey dey prish di Good News dey waka well, bikos na good tins dem dey bring!”
But nor bi evribody gri asept di Good News, even Profet Isaya sey, “My God, anybody don bilive awa message?”
So, nobody go fit get faith wen e neva hear di message and na thru Christ word, wi go fit hear am.
But make I ask, dem neva hear di message before? Yes! Dem don hear am, bikos God word sey, “Dem prish di message and dia vois rish evriwhere for di world.”
I dey ask una again, “Israel pipol nor undastand?” Moses first tok sey, “I go use pipol wey nor bi anytin, so dat una go dey jealous dem. Na pipol wey nor get sense, na dem I go use take make una vex.”
And Profet Isaya even get strong heart to tell di pipol sey, “Pipol wey nor look for mi, na dem si mi. Doz wey nor ask for mi, na dem kon know mi well-well.”
But Profet Isaya still tok about Israel pipol sey, “I don dey koll dis my sturbon pipol, but dem nor dey hear word.”I dey ask, God don rijet Israel, en pipol? No! Mi too, na Israel pesin, I bi Abraham pikin wey kom from Benjamin tribe.
God nor rijet en pipol wey E choose from di biginnin. Dem rite for God word about how Elijah beg God for Israel pipol sey,
“Oga God, dem don kill all yor profets. Dem don skata yor altar, na only mi remain and dem dey try to kill mi too!”
Na wish ansa God gi-am? E tell am, “I still get 7,000 men wey neva woship Baal juju at-all.”
Na so e bi naw too, some Israel pipol still dey woship God bikos of en grace.
If na by grace God choose dem, dat mean sey, nor bi by pesin pawa: Bikos if na by pesin pawa, den grace nor mean anytin again.
Dis mean sey, na only few pipol for Israel fit get wetin all of dem dey find. Di rest nor gri listin to God, bikos of dia sturbones,
just as God word sey: “God make dem foolish sotey dia eye nor dey si and dia ear nor dey hear till today.”
But David sey: “Make di food wey dem dey chop, kause trobol for dem kon fall like stone for dia head and make God ponish dem.
Make dia eye blind, so dat dem nor go fit si. Make wahala bend dia back forever.”
I dey ask again, Israel pipol wey fall nor go get up again? No! But bikos of dia sins, Gentile pipol don get salvashon and dis tin, dey make Israel pipol jealous.
If Israel pipol sin fit make Gentile pipol dey save, dat mean sey, wen Israel pipol turn go meet God, pipol wey go dey save, go plenty well-well.
Naw, I dey tok to una wey bi Gentile pipol and as long as I bi una apostle, I dey happy with di work wey I dey do,
so dat my pipol go dey jealous, bikos of wetin God dey do for Gentile pipol. Dis go make dem turn from sin kom meet God and E go save dem.
Bikos wen God rijet Israel pipol, di whole world kon get salvashon. Na how e go kon bi, wen God asept dem back? E go give life to pipol wey won die.
If dem give God di first part for bread, den na God get all di bread and if dem give God tree rut, den di whole tree don bi en own too.
Gentile pipol, una bi like branches wey dem add join olive tree. Una don take di place for some branches wey God first kut komot. So una dey enjoy di blessings, wey di rut dey give.
So make una nor boast, but make una remember sey, nor bi una dey make di rut stand, but na di rut dey support una.
So una go sey, “God break di branches komot, make E for fit si place wey E go put us.”
True-true, God break Israel pipol komot from di tree, bikos dem nor bilive am. But una dey where una dey, bikos una get faith. So, make una nor dey boast, instead, make una dey fear wetin God fit do.
If God nor sorry for Israel pipol wey bi di natural branches, una tink sey E go sorry for una if una sin?
Naw, una don si how God dey good and harsh. Even doh E dey vex for doz wey fall, E still dey kind to una. And E go always dey kind to una, as long as una dey do wetin E wont. If not, E go rijet una too.
If Israel pipol turn back kon meet God, E go put dem back for di tree, bikos E get pawa to do am.
Una wey bi Gentile pipol bi like olive tree branches wey dem kut for bush kon go put for anoda betta olive tree (and e nor suppose bi like dat). Na Jew pipol bi di betta olive tree; so e go eazy for God to join dem back to di original tree again.
My friends, I nor won make una dey boast about unasef. So I go tell una wetin happen to Israel pipol. Some among dem sturbon well-well and na so dem go bi until di nomba for Gentile pipol wey God wont, don komplete.
Na so God go save all Israel pipol just as en word sey: “Di pesin wey go save Israel pipol go kom from Zion, den Jakob shidren nor go dey do bad tins again.
And na dis go bi my agriment with dem wen I don forgive dem dia sins.”
As e bi sey Jew pipol rijet God word, dem don turn to God enemy, bikos of una wey bi Gentile pipol. But as God wont am, dem bi pipol wey E love, bikos of dia grand-grand papa dem.
God nor dey take back wetin e don already give pipol or shange en mind about di pipol wey E don choose.
As for una wey bi Gentile pipol, una don disobey God before, but naw, God don sorry for una, bikos Jew pipol nor gri obey am.
Bikos God don sorry for una, E go still sorry for dem too.
God trit evribody as prisonas, bikos wi nor gri do wetin E tell us. But E do am like dat, so dat E go fit sorry for all of us.
Who fit know how God big rish? Who fit know how God wisdom and undastandin bi? Who fit esplain why God dey do wetin E dey do!
Na who know wetin dey God mind? Who go fit advise God?
Wish pesin don borrow God sometin kon sey God go pay am back?
Bikos na God kreate evritin and na thru am evritin dey. Make praiz bi en own forever and ever! Amen.My brodas and sistas, God dey good. So Abeg, as una dey alive, make una dey offa una body gi-am as sakrifice. Make una dey do wetin E tok and wetin go make belle sweet am. Na dis bi di best way to serve God.
Make una nor bi like pipol for di world, but make una allow God shange una mind, den una go know how to serve God and do tins wey dey make belle sweet am.
By di grace wey God give mi, I dey tell all of una, make una nor tink sey una too dey important. Instead, make una use good sense tink and undastand di faith wey God give una.
Pesin body get difren parts and all di parts get dia own work.
Na so e bi with us. Wi many, but wi bi difren parts for Christ body and wi bilong to each oda.
True God grace, E don give us difren-difren gift to use. If wi dey profesai, make wi do am akordin to di faith wey wi get.
If wi dey serve odas, make wi serve dem well. If wi dey tish, make wi tish well.
If wi dey prish, make wi prish well. If wi dey give, make wi do am with betta mind. If wi dey lead odas, make wi do awa best. If wi dey do good to odas, make wi do am with happiness.
Make wi love each oda well-well. Make una hate anytin wey dey bad, but una must love anytin wey get trut.
Make una love each oda like brodas and sistas and make una respet oda pipol pass unasef.
Make una nor taya, but with di Holy Spirit help, make una serve God with betta mind.
Make una let una hope give una happiness. Make una dey patient wen trobol kom and nor stop to pray.
Make una give food to God pipol wey dey hongry and make una dey welkom dem for una house.
Make una nor curse pipol wey dey opress una, but make una pray make God bless dem.
Wen pipol dey happy, make una follow dem happy and wen dem dey kry, make una follow dem kry too.
Make una try to bi friend with evribody. Make una nor karry body up kon feel sey una wise pass evribody, instead, make una dey make friend with doz wey nor dey important.
Make una nor pay evil for evil, but make sure sey wetin una dey do, good for God and pipol eye
and make una try to live for peace with evribody.
Make una nor try to pay anybody for di bad tin wey dem do una, but make una leave am for God, bikos God word sey, “Na mi go revensh for una. I go pay dem back.”
God word still sey, “If yor enemy dey hongry, make yu gi-am food chop, if en troat dry, make yu gi-am wota drink, bikos as una dey do so, na wahala una dey karry put for en head.”
So, make una nor let bad tins kontrol una, but make una let di good tins wey una dey do, plenty pass wikedness.Make evribody obey di pipol wey dey rule dem. Bikos na only God dey give authority and put pipol for pawa.
So anybody wey dey disobey dia ruler, dey disobey God and God go ponish am.
Bikos doz wey dey do good, nor go get problem with dia rulers, so dem nor nid to fear. Make una just do wetin dey good and dem go praiz una.
Bikos all rulers na God savant and na dia duty to help una. If una do bad, den make una fear, bikos dis rulers get pawa to ponish una. Dem bi God savants wey dey ponish doz wey do bad tins.
But una must obey di rulers, bikos una know sey naim bi di rite tin to do, nor bi bikos God go vex for una.
Una must still pay una tax too. Di rulers na God savants and na dia work to kare for all dis matter.
Make una pay evritin wey una dey whole; weda na tax, respet or honor.
Make love bi di only tin wey yu dey whole! If yu love odas, yu don do evritin wey di law tok.
Di law get difren-difren kommand like, “Nor kommit adultery; nor kill pesin; nor tif; nor put eye for anoda man propaty.” All dis na just one kommand wey sey, “Make pipol love odas, just as dem love diasef.”
If yu love pesin, yu nor go do am bad. So, na love bi di main tin wey di law dey tok about.
Since una know di time wey wi dey naw, make una dey bihave well, bikos di time don rish wen una go wake-up from sleep. Una know sey di day wey God go give us salvashon, don near well-well pass as e bi wen wi first bilive.
Nite don nearly finish and day go soon break. So make wi stop to bihave like pipol wey dey darkness and make wi ready to waka for lite.
So make wi dey bihave well as pipol dey do for day time. Nor go anyhow party or drink too mush, den kon dey bihave anyhow. Nor kworel or judge pipol.
Instead, make una wear Jesus Christ like klot for body. Den wi nor go do di tins wey awa body wont.Make una dey welkom God pipol. Even doh dia faith nor too strong, make una nor curse dem, bikos of wetin dem dey tink sey dey good or bad.
Some pipol tink sey e dey rite to chop any food and odas wey dia faith dey weak, dey chop only vegitabol.
Since God dey welkom evribody, make una nor kondemn odas bikos dem chop or dem nor chop wetin una like.
Wish rite yu get to kondemn anoda pesin savant? Na only dia oga fit tok weda dem dey do well and e must make sure sey, dem do di rite tin.
Some pipol tink sey one day betta pass anoda and some tink sey, evriday na di same. But make evribody bilive wetin dem won bilive.
Anybody wey tink sey one day betta pass anoda, dey do so to honor God. And anybody wey chop meat, dey tank God just like di pesin wey nor won chop.
Nobody dey live or die for ensef. Weda wi die or wi live, na God still get us.
If wi live, na God wi dey live for; if wi die, na God wi still die for. So, weda wi die or wi live, na God still get us.
Dis na bikos Christ die and e kom back to life, so dat e go bi Oga God to pipol wey don die and doz wey dey alive.
But why yu dey kondemn oda Christians? Why yu dey si dem as small shidren? Di day dey kom wen God go judge all of us.
God word sey, “Weda dem like am or not, evribody go knee down for my front kon sey na mi bi God.”
So, all of us go tell God wetin wi do with awa life.
So, make wi nor dey judge one anoda and make wi nor spoil anoda pesin faith.
As I don know Christ, e don make mi know sey all food dey klean. But if yu tink sey e nor good make yu chop some food, dat nor mean sey, e nor good for anoda pesin.
Bikos if di food wey yu chop make yor broda or sista vex for yu, den yu nor dey show love again. So make yu nor let di kind food wey yu dey chop, offend di pesin wey Jesus Christ die for.
Nor let pipol curse Jesus Christ, bikos of di food wey yu dey chop.
Bikos God kingdom nor bi food and drink matter, but na about raitiousness, peace and joy wey di Holy Spirit dey give pipol.
If yu serve Christ like dis, God go dey happy with yu and pipol go respet yu.
So, make wi live for peace, den wi go help each oda grow as dem dey serve God.
Nor skata God work bikos of food. Evry food dey okay, but e nor good make yu chop wetin go spoil anoda pesin faith.
E betta make yu nor chop meat, drink wine or do anytin wey fit spoil yor brodas faith.
Anytin wey yu bilive about dis matter, make yu keep am to yorsef and God wey dey heaven, dey si am. God don bless di pesin wey nor kondemn ensef, bikos of wetin e do.
But if yu dey doubt wetin yu chop, den yu dey kondemn yorsef and yu know sey dat nor good, bikos anytin wey yu do against wetin yu bilive, na sin.If awa faith dey strong, den make wi dey patient with doz wey get weak faith. Make wi try to make dem happy, instead of awasef.
Make wi tink of tins wey good for dem, den do wetin go make dem grow.
Even Christ nor do tins wey go just make ensef happy, but just as dem rite for God word, “Di pesin wey curse yu, don curse mi.”
Bikos evritin wey dem rite from biginnin, na to tish, enkourage and give us hope.
So, I pray sey, God wey dey give konfort and patient, go help una live for peace with one anoda as una dey follow Jesus Christ,
so dat as una dey togeda, una go fit use one vois praiz God, wey bi awa Oga God Jesus Christ, Papa.
So make una asept one anoda just as Christ asept una, so dat God go get all di glory.
Make I tell una di trut, Christ kom as Jew pipol savant to show sey, God don keep di promise wey E make with dia grand-grand papa dem. Christ still kom,
so dat Gentile pipol go praiz God sey e dey good to dem. Just as God word sey, “I go tell Gentile pipol about yu and I go sing, dey praiz yor name.”
God word still sey, “Gentile pipol! Make una happy with God pipol.”
Dem rite am for God word sey, “Una wey bi Gentile pipol, make una praiz God. Make evribody praiz am.”
Profet Isaya sey, “Somebody dey kom from David family (Jesse rut). E go rule Gentile pipol and dem go bilive am.”
I pray make God wey dey give hope, bless una with joy and peace bikos of una faith. So make di Holy Spirit pawa full una body with faith.
My friends, I dey sure sey una dey good; know God well-well and fit tish one anoda.
But for dis leta, I rite some tins with boldness, so dat una go remember dem well-well. God dey good to mi and
naim make am choose mi to bi Jesus Christ savant for Gentile pipol and make I for dey prish di Good News. Dis tin happen, so dat di Holy Spirit go make God dey happy with Gentile pipol.
So I dey boast about di tins wey I dey do, bikos of Jesus Christ.
With betta mind, evritin wey I dey tok about, na how Christ let mi tok and work, so dat Gentile pipol go obey am.
Yes! I go tok how Christ take do many mirakles and wonders thru di Holy Spirit pawa. I don prish di Good News from Jerusalem go rish Illyricum.
But I like to prish di Good News for where pipol nor know Christ, so dat I nor go build house on-top anoda man foundashon,
just as God word sey, “Doz wey dem tell about am, go si am and doz wey neva hear about am, dem go undastand.”
My work neva let mi kom si una.
But naw, nor-tin remain wey I go do for dis part for di world again and e don tey wey I dey plan to kom visit una.
I go plan to stop si una wen I dey go Spain, so dat una go help mi for di journey, afta I don stay with una for sometaim.
But naw, I dey take message go give God pipol for Jerusalem,
bikos God pipol for Masidonia and Akaia give mi money make I give di poor Christians for der.
Dis na wetin dem really won do. Bikos wen den share di tins wey dem get with Jew pipol, den dem don follow Jew pipol share dia spiritual blessings too.
So, afta I don finish dis work kon dey sure sey di bilivers don get dia blessings for Jerusalem, I go visit una wen I dey go Spain.
And I know sey wen I kom visit una, I go bring plenty blessings from Christ kon give una.
My brodas and sistas, I dey beg una with Jesus Christ and di Holy Spirit love; make una help mi pray to God.
Make una pray make God save mi from pipol wey nor bilive am for Judea and make di bilivers wey dey Jerusalem, asept wetin I dey prish.
Make una pray give God, so dat I go kom visit una with happiness.
So make God wey dey give peace, dey with all of una. Amen.I get betta tins to tok about awa sista, Foebe, wey bi leader for di church wey dey Cenchrea.
Make una welkom am with God name as God shidren suppose do. And make una gi-am anytin wey e nid; bikos e don help mi and oda pipol before.
Make una salot Priscilla and Akwila for mi. Dem bi my ko-workers for awa Oga God Jesus Christ work,
dem don even risk dia life bikos of mi. So, mi and di whole church dey tank dem well-well.
Make una still help mi salot di pipol for di church wey dey meet for dia house. Salot Epaenetus, my good friend (di first pesin to bilive Christ for Asia).
Greet Mary wey don work well-well with una.
Make una greet my kousin Andronikus and Junia wey dey prison with mi before. Di apostles dey respet dem and dem too don dey follow God, before I even know Christ.
Greet Ampliatus, wey get faith and e bi my good friend.
Greet Urbanus wey follow us work. Greet Stachys wey bi my good friend.
Make una greet Apelles for mi, bikos Jesus Christ don choose am. Den make una still greet Aristobulus family for mi.
Make una greet Herodion my kountry man and Narcissus and en family wey don bilive God.
Greet Trifena and Trifosa and my friend Persis wey dey do Christ work.
Greet Rufus, di pesin wey di Oga God don choose and en mama wey trit mi like sey e bi my mama.
Make una greet Asynkritus, Flegon, Hermes, Patrobas, Hermas and all di brodas and sistas wey dey with dem.
Greet Filologus and Julia, Nereus and en sista, Olympas and all di bilivers wey dey with dem.
Make una salot one anoda with kiss for jaw. All di church wey bi Christ own, dey greet una.
Naw, my brodas and sistas, I dey beg una, make una know di pipol wey dey kause wahala and oppoz di tishing wey una don learn from us. Den make una nor go near dem!
Bikos dis kind pipol nor dey serve awa Oga God Jesus Christ, but na dia belle dem dey kare for. With dia sweet and wayo mout, dem go praiz and deceive pipol wey nor wise.
I dey happy, bikos evribody don know how una dey obey God. But I wont make una dey wise wen e rish matter wey koncern wetin dey good or bad. Make una nor do any bad tin.
And God wey dey give peace, go soon distroy Satan for una. Make awa Oga God Jesus Christ grace dey with una.
Timoti, my ko-worker; Lucius, Jason and Sosipater my kountry man, all of dem dey greet una.
Even mi, Tertius wey rite dis leta, dey greet una with Christ name.
Gaius, wey dey kare for mi and di church, dey greet una. Erastus wey bi di town treasurer and awa broda Kwartus, dey greet una.
Make awa Oga God Jesus Christ grace dey with una!
Make wi praiz God, bikos e don make una strong thru dis Good News wey I dey prish about en pikin, Jesus Christ. For many years naw, dem keep dis message for sekret,
but naw, dem don tok am at last. God wey nor dey die, kommand en profets make dem rite about di Good News, so dat pipol for evriwhere, go obey am and get faith.
Naw, wi dey praiz di only God wey dey wise forever, bikos of Jesus Christ! Amen.Na Paul, wey God koll to bi Jesus Christ apostle and Sostenes, awa broda, na dem rite dis leta.
To God holy pipol for di church wey dey Korint, wey bi en own bikos of Jesus Christ and pipol for evriwhere wey dey woship awa Oga God Jesus Christ as dia Oga God and Savior.
Make grace and peace wey God and Oga God Jesus Christ dey give, bi una own.
I dey always tank God, bikos of di grace wey E give una thru Jesus Christ.
Bikos wi dey with Christ, God make us dey rish for evry side, both for wisdom and undastandin,
bikos di message about Christ dey inside us,
so una nor go miss any gift wey di Holy Spirit dey give, as una dey wait for di day wen God go bring awa Oga God Jesus Christ kom back.
God go help una rish di end, so dat E nor go si fault for una life for di day wen Jesus go kom back.
God dey faithful, bikos na-im koll una to waka with en pikin, Jesus Christ wey bi awa Oga God.
My brodas and sistas, I dey beg una with awa Oga God Jesus Christ name sey, make una nor kworel, but make una get one mind for evritin wey una dey do.
Bikos I don hear thru Khloe family sey, una dey kworel among unasef.
Wetin I hear bi sey, some of una dey sey, “Na Paul side I dey” odas sey, “Na Apollos side I dey” some still sey, “Na Pita side I dey” or “Na Christ side I dey.”
Una hear sey dem divide Christ? Na Paul dem hang kill for cross? Abi na Paul name dem take baptize una?
I tank God sey I nor baptize any of una escept Krispus and Gaius,
so nobody go fit sey na my name dem take baptize am.
(I remember sey I still baptize Stefanas family. Apart from dem, I nor remember any oda pesin wey I baptize.)
Bikos Christ nor send mi go baptize, but na to prish di gospel and nor bi with ordinary wisdom wey go make di sofa wey Christ sofa for cross, yeye.
Di message about Christ deat for cross bi like foolish matter to pipol wey don lost, but for wi wey God don save, di message na God pawa.
Bikos God word sey, “I go distroy di wisdom wey wise pipol feel sey dem get. I go konfuse doz wey tink sey dem know too mush.”
Wetin happen to di wise pipol? Wetin happen to doz wey know Moses Law well-well? Wetin happen to doz wey tink sey dem get all di ansa? Abi God nor sey dis world wisdom, nor mean anytin?
God wise well-well, so E nor let pipol for dis world know am with di wisdom wey dem get. Instead, E save only di pipol wey bilive di foolish message wey wi dey prish.
Jew pipol won si mirakle before dem go bilive and Greek pipol, na wisdom dem won hear,
but di true message about Jesus wey dem kill for cross, naim wi dey prish and di message bi like stone wey Jew pipol kick by mistake kon fall, but to Gentile pipol, na yeye tin e bi.
But for wi wey God don koll, weda wi bi Jew or Greek; na Christ bi God pawa and wisdom wey save us.
Bikos God foolishness wise pass all di sense wey human being get and God weakness strong pass all di pawa wey dem get.
My brodas and sistas, make una remember how God koll una, nor bi bikos una wise, strong or get money well-well.
But God choose wetin di world tink sey dey foolish and weak, so dat wise and strong pipol go shame.
Wetin di world tink sey nor good, naim God choose; tins wey dem tink sey nor mean anytin, na doz tins E make important.
God do like dis, so dat nobody go fit boast for en front.
Una don bi Christ friends bikos of God and na thru Christ wi get wisdom, goodness and holiness wey kom from God;
bikos, God word sey, “Anybody wey won boast, make e use Christ take boast.”My brodas and sistas, wen I kom tell una about God word, I nor tok to una with big- big word or try to show sey I get sense.
Bikos wen I dey with una, I plan sey, Christ wey dem kill for cross, na only en message I go tok to una about.
So wen I kom meet una, I dey weak and dey fear.
Wen I dey tok and prish to una, I nor try to show sey I get sense, but I dey do evritin with God pawa wey di Holy Spirit dey give,
so dat una faith go dey for God pawa, nor bi human being wisdom.
Wi dey tok with wisdom to doz wey really know God word, but nor bi with dis world or any ruler wisdom, bikos dia wisdom nor mean anytin.
Di tin wey I dey tok about, na God sekret wisdom wey E choose for us, even before E kreate di world.
No ruler for dis world fit undastand God wisdom, bikos if to sey dem fit, dem for nor nail and kill Christ wey get glory.
But God word sey, “No eye don ever si; no ear don hear, even pesin mind nor fit tink about di tins wey God don prepare for pipol wey love am.”
God show us dis tins thru en Spirit, bikos di Spirit dey find evritin; even di deep tins wey dey God mind.
Na only pesin spirit know wetin dey di pesin mind and na only God Spirit know wetin dey God mind.
God give us en Spirit, so wi nor dey tink as dis world pipol dey tink and naim make us know di blessings wey God don give us.
Evry word wey wi dey tok, na God Spirit tish us and nor bi human wisdom. Na dis same Spirit dey help us tish spiritual tins to pipol wey get God Spirit.
So, na only who get God Spirit fit undastand spiritual blessings. Pesin wey nor get God Spirit, nor go fit undastand wetin di Spirit dey tok.
Pesin wey dey listin to di Spirit fit judge oda pipol, but nobody go fit judge dem:
bikos God word sey, “Who fit know wetin God dey tink so dat e go advise am?” But wi wey get di Spirit, undastand wetin Christ dey tish.My brodas and sistas, wen I dey with una before, una dey bihave like pipol for dis world. Na dis make mi nor fit tok to una as pipol wey get God Spirit. Dat time, una faith for Christ bi like small pikin own.
So I dey feed una with milk like small pikin and as e bi naw, una neva still fit chop strong food,
bikos una neva get di Spirit since jealousy and kworel still dey among una. Dis mean sey una neva get di Spirit and una still dey live like pipol wey dey di world.
Some of una dey sey, “Na Paul I dey follow,” odas sey, “Na Apollos bi awa leader.” Na pipol wey nor know God dey do like dat!
Mi and Apollos na God savant and E use us take prish to una make una for fit bilive, so mi and am dey do di work wey God sey make wi do.
I dey plant di seed and Apollos dey wota dem, but na God dey make di seed grow.
Pesin wey plant and di one wey wota, nor mean anytin, bikos na God dey make di seed grow.
Di pesin wey plant di seed and di one wey wota am, na di same work dem dey do, but each pesin go get en pay from God akordin to en work.
All of us na ko-workers for God and na una bi God farm and en buildings.
Na God grace make mi sabi build well-well. I lay foundashon wey anoda pesin build put. But make wi take kare as wi dey build,
bikos God don choose Jesus Christ as di One and only foundashon and dem nor go fit lay any oda foundashon.
So if anybody use gold, silva, fine stones, wood, or difren grass take build on-top dis foundashon,
make e know sey, God go espose en work, bikos E go test am with fire for Judgement Day. Di fire go test di work wey evribody dey do.
God go reward us if di fire nor burn wetin wi build.
But if di fire distroy am, wi nor go get anytin. But wi go dey save like pesin wey dem drag komot from inside fire.
Una nor know sey una bi God Temple and en Spirit dey inside una?
So If anybody distroy God Temple, God go distroy dat pesin too, bikos God Temple dey holy and na una bi dat temple.
Make una nor let anybody deceive una. If anybody tink sey e get sense for dis life, make e turn to fool, so dat e go really get sense.
Dis world wisdom, na foolishness for God present. Bikos God word sey, “God dey ponish pipol wey tink sey dem wise.”
God know sey na yeye tins wise pipol dey tink,
so, make wi stop to dey boast about wetin pesin do. Bikos both
Paul, Apollos, Pita, di world, life or deat; tins wey dey naw or tins wey go dey tumoro, all of dem na una own.
So una bi Christ own, just as Christ bi God own.Make una dey tink about us as Christ savant wey God don show en sekret.
God wont make wi dey faithful to am.
So, e nor koncern mi if yu or any human kourt dey judge mi. Even mi nor fit judge mysef.
My mind dey klear, but dat nor mean sey I dey innocent. Na only God go fit judge mi.
So, make una nor judge anybody until Christ go kom back. E go espose evritin wey dey darkness and di tins wey dey inside pesin heart. Dat time, na God go praiz evribody akordin to wetin dem do.
My friends, I don use mysef and Apollos as ezample for una, so dat thru us, una go know wetin e mean to obey di law. I nor wont make una dey sey one of us betta pass di oda pesin.
Wetin make una tink sey, una betta pass anoda pesin? Nor bi God give una evritin? So wetin make una dey boast wen e bi sey evritin wey una get, na God give una?
Una don really get evritin wey una nid! Una don get plenty money! Una don turn king with us! How I wish sey una really bi king, so dat wi go dey rule with una.
Bikos e klear sey, di place wey God give us wey bi en apostles, na where worse pass for di world; wi bi like prisonas wey dem dey go kill. Angels and dis world pipol just dey take us make yeye.
Bikos of Christ, pipol dey si us as fools, but God don make us wise. Wi weak and dem hate us, but dem dey respet una wey dey strong.
Even today, wi dey hongry for food and wota, na only rag wi get to wear. Dem dey trit us anyhow and wi nor get house to stay.
Wi dey work hard before wi go fit chop and as pipol dey curse us, na blessing wi dey give dem back. Wen wi dey sofa, wi dey-dey patient.
Wen pesin curse us, wi nor dey ansa back with kworel. So till today, dem dey si us as dirty for dis world.
I nor dey rite dis tins make una for shame, but na to korrect una as shidren wey I love.
Bikos even if 10,000 pipol kon tish una about Christ, na only one papa una go still get. Bikos una don turn to my pikin, wen una receive di message about Christ from mi.
So, I dey enkourage una sey, make una bi like mi.
Na to enkourage una make mi send Timoti, my son wey I like and wey love Christ kom meet una. E go tell una how I dey follow Christ and di tins wey I dey prish about Christ for evry church.
Some among una don dey karry body up, bikos una tink sey I nor go kom back again.
But if God allow mi, I go soon kom meet una. Den I go know if pipol wey dey boast, really get pawa.
Bikos God kingdom matter, nor bi about ordinary tok, but na about pawa.
Wish one una wont? Make I karry kane kom meet una, or make I kon show una di love wey di Spirit dey give pesin?I don dey hear bad-bad tins about some of una. And una own even worse pass wetin doz wey nor know God dey do. Sotey man dey sleep with en papa wife.
And shame nor even dey katch una! Una suppose to feel bad kon drive di pesin wey do dis kind tin.
I know sey I nor dey der with una naw, but I dey with una for spirit. And I don already judge di pesin, just as I go do if I dey der.
Wen una gada togeda for awa Oga God Jesus Christ name, I dey with una for spirit and Christ pawa dey with una too.
So make una give dat pesin to Satan make e ponish am, so dat en sin go komot for en body and Christ go save am for di last day.
E nor good make una dey boast! Una nor know sey, small yist wey dem put for bread, na-im dey make di whole bread raiz?
Make una remove di old yist, den una go bi like fresh bread wey nor get yist and dat na wetin una bi. Bikos awa Passova lamb, na Christ wey dem don already sakrifice.
So wen wi dey celebrate Passova, make wi nor do am with di old yist wey bi wikedness and bad belle, but make wi do am with di fresh bread wey nor get yist, wey bi trut and betta mind.
For di leta wey I first rite give una, I sey make una nor make friend with bad pipol.
But I nor dey tok about pipol wey bad, wiked, dey serve juju and get long-trot for dis world. If to sey na dem I dey tok about, den una nid to komot for dis world.
But naw, I dey rite to una sey, pipol wey sey dem bi Christians and dem dey do bad tins, make una nor follow dem make friend. Make una nor even chop with dat kind pesin.
Wetin go make mi judge pipol wey nor dey di church? Nor bi doz wey dey inside wi suppose to judge?
Na God go judge doz wey dey outside, bikos en word sey, “Doz wey dey do wiked tins among una, make una drive dem komot from di church.”Wen pesin nor dey gri with anoda pesin, una dey take una kase go kourt where sinnas go judge di matter, abi una dey take am go meet God pipol?
Una nor know sey na God pipol go judge di world? And if na una go judge di world, una nor fit setol small-small matter among unasef?
Una nor know sey wi go judge angels? Since na so, den wi suppose to judge di tins wey dey dis world!
So, na wetin make us dey take awa kase go give judge wey nor know God?
I dey tok like dis, so dat una go shame! So una nor get wise pesin among una wey fit judge between una wey bi Christians?
Wetin dey make una karry unasef go meet judge wey nor know God?
Wen una take unasef go kourt, dat mean sey all of una don luz.
Instead, una dey play wayo among unasef!
Una nor know sey wiked pipol nor go enter God kingdom? So make una nor fool unasef! Pipol wey dey sleep with who dem nor marry; doz wey dey serve juju; men wey dey sleep with oda men;
tif; long-trot; drunkard; doz wey dey curse pipol and doz wey dey play wayo; non of dem go enter God kingdom.
Na so some among una bi before, but naw, God don wosh una klean thru Jesus Christ name and en Spirit pawa, don make una klean for en eye.
Some among una sey, “Wi fit do anytin wey wi wont.” But I dey tell una naw sey, nor bi evritin dey good for us. So I nor go gri make anytin kontrol mi.
Una still dey sey, “Food dey good for awa body and awa body nid food.” But I dey tell una, “God go distroy di two of dem.” So make wi nor use awa body take do yeye tins.
God go raiz us from deat with di same pawa wey E use take raiz Jesus.
Una nor know sey una body na part for Christ body? So e dey good make wi put awa body for ashawo work? God forbid!
Una nor know sey, pesin wey dey sleep anyhow with oda pipol, don bi part for di pipol body?
So anybody wey join Christ, don get one spirit with am.
Make una nor live ashawo life. Evry oda sin wey man dey kommit na for outside en body, but di pesin wey dey do ashawo, dey sin against en own body.
Abi una nor know sey una body na di temple wey di Holy Spirit dey stay? So, nor bi una get unasef.
God don pay betta prize for una, so make una honor am with una body.Naw I go ansa di kweshon wey una ask for una leta. Una ask sey, “E dey good make pesin nor marry?”
But make una nor for dey do ashawo, e betta make una marry.
Make husband and wife do di rite tin wey dem suppose do for one anoda.
Nor bi di wife get en own body, but na di husband get am and na so too di wife get en husband body.
Make una nor refuse each oda, escept una gri sey una go dey like dat for sometaim, so dat una go fit pray. Den Satan nor go fit tempt una, bikos una go fit kontrol una body.
Na advise I dey give una, nor bi kommand.
How I wish sey all of una bi like mi. But di gift wey God give us nor bi di same.
Dis na di advise wey I go tell di pesin wey neva marry and doz wey dia husband or wife don die; make una dey as una dey, just as I bi.
But if dem nor fit kontrol demsef, make dem marry, bikos e betta make pesin marry, dan make e dey tink bad tin for en mind.
Na doz wey don marry I won give dis kommand to (Nor bi mi, but na God): Make wife nor leave en husband,
but if e leave am, make e nor marry again or make e go back go setol with di man. And make husband nor leave en wife too.
Even doh I dey tok on my own, I nor tink sey God go tok anytin difren from wetin I dey tell una about marriage. Di only tin wey I fit do na to give una my advise. If yor wife nor dey follow Christ, but e sey e go follow yu stay, make yu nor drive am.
If yor husband nor dey follow Christ, but e sey e go follow yu stay, make yu nor run leave am.
Bikos di husband wey nor bilive, God go save am, bikos of en wife wey bilive and di wife wey nor bilive, God go save am, bikos of en husband wey bilive.
But if di one wey nor bilive komot from di marriage, make e bi like dat. For dis kind kase, di broda or sista wey bilive, don dey free; bikos God wont make wi enjoy peace.
Yu wife! How yu take know sey yu nor go fit save yor husband? Yu husband! How yu take know sey yu nor go fit save yor wife?
For evry church, I dey tell di pipol sey make dem remain as dem bi wen Oga God Jesus choose and koll dem to bi en own. Naw, na di same tin I dey tell una so.
If yu don already sekonsaiz, make yu dey like dat. If dem neva sekonsaiz yu, make yu nor sekonsaiz.
Weda dem sekonsaiz yu or not, nor mean anytin. Wetin dey important, na to obey God law.
So make una nor try to shange as una bi wen God choose una.
If God koll yu wen yu bi slave, make yu nor let am worry yu. But if yu fit get yor freedom, make yu get am.
Slave wey God choose make e follow Jesus, don bikom free man thru Jesus Christ. So free man wey God choose make e follow Jesus, don turn to Christ savant.
God pay big prize for una, so make una nor bi slave to any oda pesin.
Make una stay as una bi wen God choose and koll una.
Koncerning pipol wey neva marry before, I nor get any kommand from Christ to give una, but I go advise una as pesin wey una fit trust, bikos God dey show mi mesi.
Dis time wey wi dey nor eazy at-all and wetin I tink bi sey, e go good make una stay as una bi naw.
If yu don marry, nor leave yor marriage. If yu neva marry, make yu nor worry yorsef about am.
If pesin wey neva marry before kon marry, e nor sin. But, pipol wey don marry go face plenty wahala and I dey try to help una, so dat una nor go face dat kind wahala.
My friends, wetin I mean bi sey Christ go soon kom and e nor matter if yu don marry or not.
If yu dey kry or laf; dey buy sometin or yu nor get money, all na di same tin.
E nor go make any difrence even if yu get all di tins for dis world or sey yu like di world well-well, bikos as wi know, di world go soon vanish komot.
And I nor wont make anytin trobol una. Man wey neva marry, make e dey do tins wey go make Christ happy for am.
But man wey don marry get plenty tins to worry about. E go must worry about tins for dis world, bikos e go wont make belle dey sweet en wife,
so e go dey tink about difren tins. Woman wey neva marry dey only tink of how to make belle sweet Christ. Dat time, dia body and mind dey pure. But woman wey don marry dey worry about dis world tins, bikos e wont make belle sweet en husband.
Wetin I dey tok na for una own good, nor bi to make una slave. I wont help una to dey live betta life and to love Christ pass any oda tin.
But if yu get patina and yu nor fit kontrol yorsef, den make yu go marry. Nor-tin dey bad for dat one.
But e betta, if yu fit kontrol yor body sey yu nor won marry naw.
E dey rite and okay to marry, but e betta sey yu nor marry at-all.
Wife suppose to stay with en husband until di man die. Den e fit go marry again, but di new husband must bi pesin wey dey follow Christ.
But I bilive sey, I dey obey God Spirit wen I sey make di woman nor marry, so dat e go dey happy well-well.For di leta wey una rite, una ask mi about juju food. And all of us know sometin koncerning dis matter. But if wetin wi know, dey make us dey proud, den bikos of love, wi suppose help one anoda.
Di man wey tink sey e know sometin, neva still know as e suppose know.
But God know di pesin wey love am.
So, even if pipol dey offa food give juju, all of us know sey di juju dem nor get life, bikos na only one God dey.
Dem dey koll many tins for heaven and eart, “gods and mastas,” but non of dem really bi god or masta.
But wi (wey bi Christian), na only one God wi get and naim bi awa Papa. Na-im kreate evritin and wi dey live for am. Na Jesus Christ bi awa only Oga God. Na-im make evritin and na thru am wi get life.
Nor bi evribody know dis tins. Some pipol don grow with di bilive sey juju dey alive. So wen dem dey chop meat wey dem give juju, dem go dey fear.
But wi know sey food nor fit bring us klose to God. Wi nor go luz anytin if wi nor chop or sey wi gain anytin if wi chop.
But make una dey kareful, so dat weak pesin among una nor go fall bikos una don dey free to chop anytin.
Bikos if weak pesin si yu wey know di word dey chop juju food, e go fit join yu chop di food wey dem sakrifice give juju.
Den wetin yu know don distroy pesin wey Christ die for.
If yu sin against yor brodas or sistas wey nor get strong heart and faith, yu don sin against Christ.
So, if food wey I dey chop go wound pesin wey dey follow Christ, I nor go ever chop meat again, so dat my brodas and sistas nor go sin.I nor dey free? I nor bi apostle? Abi I neva si awa Oga God Jesus? Nor bi una dey show di work wey I don do?
If I nor bi apostle to oda pipol, at least I bi apostle to una, bikos na una bi di sign wey show sey I bi Jesus Christ apostle.
Wen pipol ask mi kweshon, I dey tell dem sey,
mi and Banabas fit chop and drink wetin wi like,
abi wi nor get rite to marry biliver for Christ?
Na only wi must work before wi go chop?
E get any soja wey dey pay ensef salari? Abi who plant vegitabol, nor dey chop for inside? Or who dey keep sheep nor dey drink from dia milk?
Una tink sey na only kommon sense I take dey tok all dis tins? Abi una don forget sey di law tok like dis too?
Moses sey, “Make una allow animal wey grind korn chop from wetin e dey grind.” So, una tink sey na di melu God dey worry for?
No! Na wi God dey tok about. Dem rite all dis tins for di law, so dat evribody wey work, go fit chop for harvest time.
So if wi don plant spiritual seed among una, e go dey too mush if wi ask for ordinary food and drink from una?
If odas dey do like dis, dat mean sey wi even get betta rite to do like dat too. But, wi dey bear evritin, so dat wi nor go kause trobol for Christ message.
Una nor know sey doz wey dey work for di temple dey chop food wey pipol bring kon give God for der? Abi una nor know sey pesin wey dey serve for altar na from der e for dey chop?
Na so too God kommand sey, doz wey dey prish di gospel, go chop thru di gospel wey dem dey prish.
But I nor dey use all dis rite and I nor dey rite dis tins so dat pesin go give mi sometin. E betta make I die, dan make anybody kon make mi stop to dey tok like dis.
Bikos if I dey prish di gospel, I nor get any rizin to boast, bikos I nor fit do any oda tin dan to dey prish di gospel! Na wahala for mi, if I nor prish di gospel!
If I prish bikos I wont prish, dem go pay mi, but even if I nor wont prish, di prishin na wetin God send mi kom do.
Wetin kon bi my gain? Na to prish di gospel without pay or na to use di rite wey I get, bikos I dey prish di gospel?
I nor bi anybody savant. But I don turn savant to evribody, so dat I go fit win many pipol for Christ.
Wen I dey with Jew pipol, I dey live like dem, so dat I go win dem for Christ. Na Moses Law dem dey follow, but I nor dey follow dat one. But I dey live as di law tok, so dat I go win souls kom meet Christ.
And wen I dey with pipol wey nor dey live by di law, I nor dey use di law for dem, so dat I go fit win dem. But dat nor mean sey, I go forget God law, bikos na Christ law dey rule mi.
Wen I dey with pipol wey get weak faith, I dey live as dem dey live, so dat I go fit win dem. I dey do evritin wey I fit do, so dat I go fit win evribody wey I fit win, kom meet Christ.
Na di gospel make mi dey do all dis tins, so dat I go fit share for di blessings.
Una nor know sey, wen pipol dey run, na only one pesin go win di race and di prize? So make una run, so dat una go fit win!
Pipol wey dey run, dey train well-well, so dat dem go win crown wey nor dey last, but wi dey run for crown wey go last forever.
So I nor dey run for nor-tin and I nor dey follow breeze fight.
Instead, I dey kontrol my body kon make am my slave, so dat afta I don prish di Good News give odas, God nor go rijet mi.My brodas, I wont make una remember wetin happen to awa papa dem wey follow Moses. God kloud protet dem as dem dey waka pass di Red Sea.
Na der dem for baptize dem wen dem dey follow Moses wey bi God savant.
All of dem chop and drink di same spiritual
bread and milk. Dem drink from di spiritual Rock wey follow dem go and dat Rock, na Jesus Christ.
But den, God nor dey happy with some among dem, so many of dem kon die for inside wildaness.
Naw, all dis na ezample for us, so dat wi nor go do bad tins as dem do,
or woship juju like some among dem. Just as God word sey, “Di pipol sidan to chop and drink, den dem kon start to play.”
Make wi nor follow ashawo life like some among dem, wey make 23,000 pipol die for one day.
So make wi nor tempt Christ as some among dem dey do before snake kon distroy dem.
Make una nor komplain like di way some for dem do before distroshon angel kon distroy dem.
Dem rite dis tins wey happen to dem to tish us lesin and na ezample for doz wey go dey wen di world go end.
So pesin wey tink sey e stand, make e take kare, if not, e go fall.
E nor get anytin wey dey happen to una naw, wey neva happen to odas before, but God dey keep en promise and E nor go allow una pass thru wetin una nor go fit bear.
So my brodas, make una run from bad tins.
I dey tok to pipol wey get sense. Make una tink about wetin I dey tok.
Wen wi drink from di Oga God Supper cup, dat mean sey wi dey share from Christ blood. Wen wi chop from di bread wey wi divide, dat mean sey wi dey share for Christ body.
Bikos wi dey chop from one bread, all of us don bi one body, even doh wi many.
Israel pipol dey chop juju food, but dem still dey share for Christ altar.
I nor dey sey juju food or di one wey dem sakrifice mean anytin.
But wetin I mean bi sey, wetin bad pipol dey sakrifice, na for demon, nor bi for God.
Yu nor fit drink from God cup and demon cup for di same time.
Abi wi dey try to make Christ vex? Wi strong pass God?
Pipol sey, wi fit do evritin. Dat na true, but nor bi evritin dey good. Wi fit do evritin, but nor bi evritin dey good for di body.
Make pesin nor dey tink for ensef alone, but for oda pipol too.
Make una mind dey okay as una dey chop any meat wey dem dey sell for market.
Bikos God word sey, “Di eart and evritin wey dey inside, na di Oga God own.”
If pesin wey nor know God invite yu kom chop for en house, make yu chop wetin e give yu, nor ask kweshon, bikos of wetin dey yor mind.
But if di pesin tell yu sey, “Dem sakrifice dis food give juju,” make yu nor chop am bikos of di pesin wey tell yu and en konscience.
I nor mean yor konscience, but di oda pesin own. So bikos of wetin anoda pesin dey tink, I nor go fit do wetin I wont do?
If I tank God for my food, wetin go make anybody fight mi bikos of di food wey I tank God for?
But anytin wey una dey do, weda una dey chop or drink, make una do am to honor God.
Live yor life so dat yu nor go kause trobol for Jew or Greek pipol or for pipol wey dey God church.
Make una dey do as I dey do; bikos I dey always try to please evribody instead of mysef, bikos I wont make God save dem.Make una follow mi as I dey follow Christ.
I dey praiz una, bikos una always dey do di tins wey I tell una,
but I wont make una undastand sey as Christ bi evribody head, na so too husband bi head for en house and na God bi Christ head.
So any man wey dey pray or prish God message kon kover en head dey woship God, dey disgrace Christ.
And any woman wey dey pray or prish God message and e nor kover en head, dey disgrace en head, wey bi en husband; e for betta sey di woman shave en head.
If di woman nor one kover en hair, den make e go shave am.
Man nor nid to kover en head, bikos e dey show as God glory bi. But woman dey show as man glory bi;
bikos God nor kreate di man from woman, but E kreate di woman from man.
God nor kreate man bikos of woman, but E kreate woman, bikos of man.
Bikos of di angels, di woman must kover en head to show sey na en husband dey protet am.
As wi dey serve Christ, di woman and di man, dey togeda for Christ body.
Aldo God make woman from man, but na woman dey born evribody, even doh na God kreate evribody.
Make una judge by unasef weda e dey good for woman to dey prish God word wen e nor kover en head.
Wetin make pipol for di world dey sey, na disgrace for man to karry long hair?
But long hair dey make woman fine well-well. God give di woman di long hair, so dat di hair go kover di woman head.
Dis na how dem dey do tins for God church, so nobody go fit follow mi kworel for wetin I dey tok.
Di way una dey woship God, dey kause wahala pass di good wey E dey do for una. Bikos of dis, I nor go fit praiz una.
Bikos I hear sey wen una gada dey woship God for church, na so-so kworel una dey kworel and I bilive sey some for wetin I hear, na true.
Bikos if una nor kworel, wi nor go know di good ones among una.
Wen una dey togeda, nor bi di Oga God Supper una dey chop?
But before evribody go rish di meetin, some pipol among una don start to chop and drink, wen odas dey hongry.
Una nor get house wey una go for chop and drink? Abi una hate God church? Una won disgrace pipol wey nor get anytin to chop? Wetin I go fit tell una naw? I nor go fit praiz una at-all.
I don already tell una wetin awa Oga God Jesus do for di nite wen dem sell am. And na Christ tok am by ensef. E take some bread for en hand
and afta e don tank God, e divide am kon sey, “Dis na my body wey I dey give una. Make una always dey chop am to remember mi.”
Afta dem chop finish, Jesus take di cup kon sey, “Dis na my blood wey God take make new kovenant with una. Make una always dey drink am to remember mi.”
Jesus mean sey, wen una chop di bread kon drink from di cup, una dey tell odas about Christ deat until e go kom back.
Bikos of dis, anybody wey chop di bread or drink di wine anyhow wey e like, dat pesin don sin against Christ body and en blood.
So make evribody shek ensef, before e chop di bread and drink from di cup.
But if una nor undastand sey na una bi Christ body, una don already kondemn unasef with di way wey una dey chop and drink from di cup.
Na dis make many of una wey nor well, weak and some among una don even die.
But if wi judge awasef, God nor go ponish us.
But wen God judge and ponish us, E dey do am, so dat E nor go kondemn us with dis world.
My brodas and sistas, make una dey wait for evribody, before una go start to chop di Oga God Supper.
But if anybody really dey hongry, make e chop kom from en house. Den wen una dey togeda, una nor go kondemn unasef. So wen I kom, I go tell una oda tins wey una suppose know.My friends, una bin ask mi about spiritual gifts.
I won make una remember sey, before una bigin follow Christ; na juju una dey serve.
Naw, I wont make una know sey, anybody wey God Spirit dey lead, go sey, Jesus naim bi Oga God and e nor go ever curse am.
Na many spiritual gifts God dey give pipol, but all of dem na from di same Spirit.
And wi get difren ways to serve God
and each of us dey do difren tins. But na di same God dey work for awa life and E dey help us do evritin.
Each of us get difren gift wey di Spirit give us and wi dey use am do good.
Some among us dey fit speak with wisdom and odas with knowledge, but na di same Spirit dey give us all dis gifts.
To oda pipol, di Spirit dey give dem faith or di pawa to heal sick pipol.
Di Spirit dey give odas di pawa to do mirakle and e make some pipol profets and some dey fit know wen God Spirit dey among us. Odas dey tok with difren-difren language and some among us go tell una wetin di tins wey dem dey tok, mean.
But na di same Spirit dey do all dis tins and e dey choose di kind gift wey e wont give each pesin.
Christ body get difren part like evry oda body.
Some pipol among us na Jew and odas na Gentile. Some na slave and odas dey free. But God Spirit baptize us kon make us part for Jesus Christ body. Naw, all of us dey drink from dat same Spirit.
Nor bi only one part awa body get, but dem many.
If di leg for awa body sey, “I nor bi hand, so I nor bi part for di body.” Nor bi di body di leg still dey?
And if di ear sey, “I nor bi eye, so I nor bi part for di body.” Nor bi di body di ear still dey?
If to sey di whole body na eye, wi nor for fit hear anytin and if to sey all di body na ear, wi nor for fit smell anytin.
But God don put evry part for awa body, just as E wont am.
If na only one part dey di body, den di body nor go bi as e suppose bi again.
But as e bi so, na many parts dey make one body.
So, di eye nor go fit tell di hand sey, “I nor nid yu” and di head nor go fit tell di leg sey, “I nor nid yu too.”
So, wi nor go fit do anytin with awa body without di part wey wi feel sey, e dey weak.
Di part wey wi tink sey dey important, wi dey trit dem with respet and di part wey nor really dey outside, wi dey trit dem well.
But awa body nor nid all dis treatment. Bikos na God make awa body, so di part wey wi fit sey nor dey important, dey important well-well.
God do am like dis, so dat all di parts for di body go dey work togeda and each part go dey kare for oda part.
If one part dey sofa, di oda parts dey sofa too. But if dem praiz one part, di oda parts go dey happy.
All of una dey Christ body. And each of una, na part for di body.
So for di church, God first choose apostles, before profets and tishas. E still choose some wey dey do mirakle, odas wey dey heal sick pipol, some wey bi leaders and odas wey dey tok with difren-difren language.
Nor bi evribody bi apostle. Nor bi evribody bi tisha. Nor bi evribody fit do mirakle.
Nor bi evribody fit heal sick pipol. Nor bi evribody fit tok wetin dis language mean.
But I wont make una ask for di gift wey betta pass, so dat I go show una di way wey betta pass all dis tins.If I dey tok di language wey human being and angels dey tok;
if I dey profesai and fit undastand evry sekret and knowledge or if I get faith wey fit move mountins and I nor love oda pipol, I go bi nor-tin.
If I give pipol evritin wey I get kon sey make dem burn mi alive, but I nor love odas, I nor go gain anytin.
Love dey kind and patient, e nor dey jealous or boast
or dey proud. Love nor get long-trot or dey vex. E nor dey remember di bad tins wey odas do.
E nor dey happy with wiked pipol, but e dey happy with di trut.
Love dey bear evritin and e get faith, hope and patient.
Love nor dey fail and e go dey forever. Pipol nor go profesai forever and doz wey dey tok with difren-difren language, go stop. For dat time, wi go forget evritin wey wi know.
Naw, wi nor know evritin and awa profesy nor komplete.
But one day, wetin dey pafet go kom and wetin nor dey pafet, go vanish.
Wen wi neva know Christ, wi dey tink and tok like small shidren. But naw wen wi don know am, wi nor dey do like small shidren again.
Evritin wey wi dey si naw bi like ordinary image for mirror; but for dat time, wi go si am, face-to-face. Naw wi nor know evritin, but den wi go know, just as God really know us.
And naw wi get faith, hope and love. But di one wey big pass for di three, na love.Na love suppose guide una. So make una dey fight to get di gift wey di Holy Spirit dey give, especially di gift to profesai.
Bikos if una dey tok with difren-difren language wey odas nor undastand, God go undastand wetin una dey tok, aldo know oda pesin go know wetin e mean. Tins wey una go dey tok about, na only di Spirit go fit undastand dem.
But wen una profesai, pipol go undastand una and odas go help una. Dem go get konfort kon dey okay.
Pesin wey dey tok with difren language, dey help ensef. But di one wey dey profesai, dey help di church.
I for like make all of una dey tok with difren language, but I wont make una dey profesai. Bikos profesy go do una more good, dan sey una dey tok with difren language wey pipol nor fit undastand, unless somebody esplain di meaning give di pipol for di church.
My brodas and sistas, wetin una go gain if wen I kom, I dey tok with difren language wey una nor undastand and I nor esplain am? How I go fit help una den, unless I tell una wetin God tell mi or make una know wetin dem profesai and tish?
If all music instrument get di same sound, how una go take know di one wey bi trumpet or harp?
If trumpet make sound wey pipol nor undastand, who go dey ready to go fight war?
Na so e bi wen una dey tok with difren-difren language wey pipol nor undastand. If nobody fit undastand wetin una dey tok about, dat mean sey na breeze una dey follow tok.
Dis world get difren language and all of dem dey good.
But if odas nor undastand wetin una tok, den dem go bi like strenjas to una.
Na so e bi with una too. If una really wont di gift wey di Spirit dey give, make una choose di one wey di church go gain from.
So wen wi tok with difren-difren language wey odas nor undastand, make wi pray make God give us di pawa to esplain wetin e mean.
For ezample, if I pray with language wey nobody undastand, my spirit dey pray, but my mind nor undastand di tins wey I dey pray for.
So wetin I go do? Bikos e get time wey I go pray with my spirit and time wey I suppose pray with my mind. Sometaim, I suppose sing with my spirit and oda time, I go sing with my mind.
If some strenjas dey for where una for dey woship God for spirit and dem nor undastand una, how dem go take know wen to sey, “Amen”?
Una fit really dey woship God well-well, but nobody go gain from am, bikos dem nor undastand wetin una dey tok.
I tank God sey I dey tok with difren-difren language pass all of una.
But wen I dey church, e betta make I speak five betta words to tish odas, dan to speak 10,000 words wey pipol nor undastand.
My brodas and sistas, make una stop to tink like small shidren. Instead make una dey tink like mature pipol and dey innocent like pikin wey dem just born.
God word sey: “I go use strenjas wey dey speak wetin odas nor undastand, take tok to my pipol. Dem go tok to dem with strenj language, but my pipol nor go listin to mi.”
So, language wey odas nor undastand, fit mean sometin to pipol wey nor bilive, but nor bi to pipol wey bilive.
So if di whole church bigin tok with difren-difren language, den some pipol wey bi unbilivers or doz wey nor undastand kon waka enter di church, dem nor go tink sey all of una don dey kraze?
But if evribody dey profesai and unbilivers or pipol wi nor undastand enter di church, dem go know sey dem bi sinnas and dem go won turn from dia sin kom meet God, bikos of wetin una dey tok.
Den God go tell una di sekret wey dey dia heart. Den dem go knee down kon tell God sey, “Wi don really bilive sey yu dey with dis pipol.”
My friends, wen una gada to woship, una must do evritin to help one anoda. Na so e suppose bi wen somebody dey tish, sing, profesai, tok with difren-difren language or dey esplain wetin di pesin tok.
Wen una dey togeda, make e nor pass two or three pipol wey go tok with difren-difren language wey pipol nor undastand. One pesin go tok, before anoda and make pesin dey, wey go esplain give odas wetin di pesin dey tok.
If nobody dey wey go fit esplain wetin yu dey tok, make yu nor tok at-all for di meetin, but yu fit tok am between yu and God.
Two or three pesin fit profesai and evry oda pesin must listin well-well.
And if one among di pipol wey sidan receive message from God, di pesin wey dey tish must stop make di pesin for tok.
Make di pipol nor tok at wons, so dat all of una go learn sometin and una go dey okay.
Pesin wey bi profet must dey ready to stop, so dat anoda pesin go tok, bikos profet suppose to fit kontrol en own spirit,
bikos God wont make dem do evritin well. Wen God pipol meet for church,
make wimen nor dey tok. Make dem kwayet dey listin, just as Moses Law tish.
If dem won know about sometin, dem fit ask dia husband wen dem rish house. Bikos na disgrace for woman to tok for church.
God message nor start with una and nor bi only una don hear am.
If una dey tink of unasef as profet or pesin wey di Spirit dey use, den una go know sey I dey rite only di tins wey God kommand mi.
So make una nor listin to anybody wey nor bilive wetin I dey rite.
My friends, make una dey try to profesai and make una nor stop anybody wey dey tok with difren-difren language even doh odas nor undastand wetin e dey tok.
But make una dey do tins as e suppose to bi.My brodas and sistas, I wont make una remember di gospel wey I prish give una,
di one wey una asept and dey stand on. Na dis gospel go save una if una whole di message wey I prish give una well-well, unless una faith nor strong.
Bikos na wetin I receive, naim bi di first important tin wey I give una; sey Christ die for awa sins as dem rite for God word
and dem beri am, den God raiz am up afta three days as dem rite for God word.
Christ appear to Pita, den to di twelf apostles.
Den e appear to more dan five hundred bilivers. Some of dem still dey alive, but some don die.
Den e appear to James, den to all di apostles.
Finally, e appear to mi; even doh I bi like pikin wey dem born before di time rish,
bikos na mi small pass among all di apostles. But, I kause many wahala for God church, so dem nor suppose koll mi apostle.
But God kind! I bi wetin I bi and God mesi for mi, nor bi yeye tin. I dey work pass any oda apostle; aldo na God grace dey help mi.
But e nor mean anytin if I prish or dem prish, as long as all of una bilive di message wey wi dey prish.
Naw, if wi dey prish sey God raiz Jesus from deat, wetin make some pipol among una dey sey resureshon nor dey?
If resureshon nor dey, dat mean sey Christ nor raiz-up from grave.
And if Christ nor raiz-up, den awa prishin and una faith nor mean anytin.
So, if resureshon nor dey, dat mean sey, evritin wey wi don tok about God, na lie, bikos wi sey E raiz Jesus from deat wen E nor raiz am.
If resureshon nor dey, na-im bi sey Christ nor raiz-up from deat.
If God nor raiz Christ from deat, den una faith dey yuzles and una still dey inside una sin.
And doz wey bilive Christ before dem die, don lost bi dat.
Bikos if na only for dis life wi get hope for Christ, den awa kase worse pass any oda pesin own for dis world.
But God don raiz Christ from deat! And E make us dey sure sey, oda pipol go raiz-up from deat too.
Just as pipol go die bikos of Adam, na so too wi go raiz-up kom life, bikos of Christ.
Adam bring deat kom meet all of us, but Christ bring life kom.
But all of us must wait for awa turn. Na Christ God first raiz kom life and Christ go raiz en pipol wen e kom back.
Den afta Christ don distroy all pawas, di world go end and e go give di kingdom to God wey bi di Papa.
Christ go rule until e don put all en enemies under en pawa
and di last enemy wey e go distroy, na deat.
Wen God word sey, e go put evritin under en pawa, e nor mean sey, God dey among dem. Bikos na God put evritin under Jesus Christ pawa.
And wen evritin don dey under God pikin pawa, e go kon put ensef under God wey put evritin under en pikin pawa. Den God go kon bi evritin to evribody.
If resureshon nor dey, wetin make dem dey baptize pipol for Christ?
And wetin make us dey risk awa life
kon dey face deat evriday? Na di pride wey I get for una, bikos of awa Oga God Jesus Christ, naim make mi dey tok all dis tins.
If resureshon nor dey, wetin kon bi my gain, afta I don fight wiked animal for Efesus? Na bikos of pride make mi do am? If na so, e go good make wi dey chop and drink bikos tumoro wi go die.
Make una nor let anybody deceive una, “Bad friends dey spoil good karata.”
Make una get sense and stop to dey kommit sin. I still dey sopraiz sey some pipol among una nor know God.
Some among una dey ask sey, “How pipol wey don die go take kom dis world back? Wish kind body dem go get?”
Una bi fool! Wetin pesin plant nor dey grow, unless di seed first die.
Wetin una plant, na ordinary seed, but na di full plant dey grow kom out.
Dis na bikos God dey give dem di kind body wey E wont make di plant get.
Pipol, animals, birds and fish, na flesh God take make all of dem, but all of dem get difren flesh.
As evritin for heaven get body, na so too evritin for dis eart get body. But one body difren from di oda ones.
Di sun nor bi like di moon; di moon nor bi like di star and di stars difren from each oda.
Na so e go bi afta wi don raiz-up from deat. Dis body wey wi get naw, go die, but di body wey wi go take raiz from deat, go dey forever.
Wen dem beri dis body, e dey weak and go rotin, but wen God don raiz us up from deat, di body go kon dey fine and strong forever.
As Fisical body dey, na so too spiritual body dey. And awa Fisical body go shange to spiritual body.
Di first man na Adam and God word sey, “Dis Adam na pesin wey God kreate like us. But Jesus, wey bi di last Adam, na pesin wey dey give life to pipol.”
Wi si sey di one wey get spiritual body nor first kom. E kom afta di one wey get Fisical body.
Na san God take make di first man, but di sekond man kom from heaven.
Evribody body for eart, bi like di first man and evribody body for heaven, bi like di sekond man own.
Just as wi bi like di first man wey kom from eart, wi go bi like di sekond man wey kom from heaven.
My friends, I wont make una know sey awa body wey get blood go rotin. Dat mean sey dis kind body, nor go fit enter God kingdom wey go dey forever.
I won tell una one big sekret: Nor bi all of us go die, but all of us go shange.
Before wi klose awa eye open am, e go don happen. As dem dey blow di last trumpet, all doz wey don die go raiz. All of us go shange, so dat wi nor go die again.
Awa body wey don die and rotin go kon shange to body wey nor go ever die or rotin.
Di body wey wi get naw, dey weak and e go die. But God go shange am to body wey go dey forever. So wetin dem rite for God word go kon happen sey: “Deat nor fit win di fight!”
“Yu deat! Where yor pawa? Yu deat! How yu go take shaut sey yu win?”
Na sin dey make deat win and na di law dey kause sin.
So, make wi tank God wey give us viktory thru awa Oga God Jesus Christ.
So my friends, make una dey strong and nor let anytin shake una. Make una always dey do God work, bikos una know sey, evritin wey una do for God, get gain.Wen una kollect money from God pipol, I wont make una do as I tell di pipol wey dey di church for Galatia sey make dem do.
Evry Sunday, make each pesin dey keep some money for korna from di one wey e don work, as God help am rish, so dat una nor go nid to kollect money wen I kom.
Wen I kom, I go send pipol wey una choose kon give dem leta as dem dey karry una gifts go Jerusalem.
But if una sey make I go too, den, dem go follow mi go.
And afta I don finish for Masidonia, I hope to kom si
and stay with una for sometaim. May bi I fit stay till dry sizin finish, so dat una go fit help mi for anywhere wey I won go.
If God go let mi, I nor go one branch si una for small time naw, bikos I go like kom leta, so dat I go fit spend more time with una.
But I go stay for Efesus until Pentekost go finish,
bikos plenty work dey wait for mi for der, even doh di shalenge strong well-well.
Wen Timoti kom, make una nor make am fear at-all, bikos na God work wey I dey do, naim e dey do too.
So make evribody respet am, den make una send am kom meet mi with peace, bikos I dey espect am with di oda brodas.
I don try well-well make Apollos for fit follow oda bilivers kom visit una, e nor won kom naw, but e go kom leta.
Make una shine una eye and dey strong for una faith and stand with boldness.
For evritin wey una dey do, make una dey show love.
Una know sey na Stefanas and en family first bilive God for Akaia. Dem don do evritin wey dem fit do for God pipol. My friends, I wont make una
dey obey dis leaders and doz wey dey follow una do God work.
I dey happy sey Stefanas, Fortunatus and Akaikus don kom; dem kom ripresent una
and dem don let belle sweet mi, just as dem make belle sweet una. E good make wi dey tok about pipol like dem.
Pipol for di church wey dey Asia aria dey greet una; Akwila and Priscilla with di church pipol wey dey meet for dia house, dey greet una too.
All di brodas sey make I greet una.
Na mi Paul, rite dis leta with my own hand.
Anybody wey nor love Christ, curse dey en head!
Make awa Oga God Jesus Christ grace dey with una.
Make my love for Jesus Christ, dey with all of una too.Paul, wey bi Jesus Christ apostle, bikos na so God wont am, naim and Timoti awa broda, rite dis leta go give God pipol for di church wey dey Korint and to all di good brodas for Akaia.
Make God awa Papa and Oga God Jesus Christ give una grace and peace.
Make wi tank God wey bi awa Oga God Jesus Christ Papa, di God wey dey give mesi and konfort,
E dey help us wen wi dey trobol, so dat wi go fit help odas thru di help wey E help us.
Just as wi sofa with Christ, na so too wi go get help from God thru Christ.
If wi sofa, na for una good and salvashon; if wi dey okay, den una go fit bear di kind sofa wey wi bear.
So, wi get hope about una, bikos wi know sey as una dey follow us sofa, na so una go still follow us get konfort.
My brodas and sistas, wi wont make una know about di wahala wey wi face for Asia aria. Di trobol wey wi face, heavy well-well and life kon taya us.
True-true, wi tink sey wi go die. But dis happen so dat wi nor go just trust awasef, but wi go trust God wey dey wake pipol from deat.
E save us from deat and E go diliver us. Wi don put awa hope for en hand sey E go diliver us again.
As una don join dey pray for us, na so too God go ansa all di many prayers wey una dey pray for us, den E go bless us and many pipol go kon tank am, bikos of wetin E dey do for us.
Wi dey happy, bikos wi know sey di way wi dey live awa life for dis world and how wi dey bihave with una, dey show sey na God send us thru en pawa, nor bi human being own.
Bikos evritin wey I rite, na wetin una go fit read and undastand. But I hope sey una go undastand am well,
just as una don undastand us rish and na wi make una dey proud and na una go make us proud too, for di day wey Jesus go kom.
Na with dis mind I bi won take kom meet una before, so dat wi go bless una again.
Bikos I plan to visit una wen I dey go Masidonia and wen I dey kom back, so dat una go help mi wen I dey travel go Judea.
So, wen I dey plan dis tins, I nor tink before I do am? Wen I dey plan, I dey plan bikos of wetin I wont? Or na bikos I ready to sey, “Yes, yes” or “No, no” at wons?
But as God dey faithful, wetin wi dey prish give una nor bi make e for bi just “Yes” or “No.”
Bikos God Pikin, Jesus Christ, di One wey mi, Silas and Timoti dey prish give una, nor bi “Yes” and “No.” But from biginnin, na Jesus bi God “Yes.”
And evritin wey God promise us, na “Yes” thru Jesus Christ. Dat na why awa “Amen” thru Jesus Christ dey give God glory.
Na God make wi and una dey sure sey wi dey inside Christ. Na God choose us from odas
and E don mark us as en own kon put en Spirit for awa heart, so dat wi go dey sure of all di oda tins wey E sey E go give us.
Na God bi my witness, bikos E know my heart! Na bikos I nor won disturb una naim make mi nor go Korint again.
Wi nor dey try to force una to bilive us; wi know sey una faith strong well-well. But wi dey work with una so dat una go dey happy well-well.So I sey I nor go kom visit una, so dat una nor go vex again.
Bikos if I make una vex, who go make mi dey happy apart from una wey dey vex for mi?
Na dis make mi rite dis tin give una, so dat wen I kom, I nor go kon dey vex for di pipol wey suppose make mi happy, bikos I know sey if I dey happy, una go dey happy too.
Na pain for my heart I take rite dis leta give una, nor bi to make una vex, but na to let una know di kind love wey I get for una.
Naw if anybody don make pesin vex, nor bi only mi e make vex, but na all of una. (I dey tok like dis bikos I nor won too vex for di pesin).
Di way wey una ponish dis pesin, don rish.
So make una forgive and help am, so dat e nor go luz hope and life nor go taya am.
So make una let am know sey una really love am.
I rite dis leta give una, so dat I go know weda una dey obey wetin I tell una.
Wen una forgive pesin for wetin e do, misef go forgi-am. Bikos wen I forgive (if I really nid to forgive), I do am for Christ present, bikos of una,
so dat Satan nor go deceive us, bikos wi know en wayo.
Wen I go prish di Good News for Troas, even doh Christ open door for mi,
my mind nor rest, bikos I nor si awa broda, Titus, for der. So I leave der kon go Masidonia.
But make wi tank God wey make us winners inside Christ. Bikos thru us, many pipol don know tins about Christ, like betta perfume wey dey smell for evriwhere.
Bikos wi bi like sweet smell wey Christ offa give God wey dey spread among doz wey dey save and doz wey don lost.
To doz wey don lost, e bi like sometin wey dey kill; but for doz wey Christ don save, e bi like smell wey dey give life. So, who go fit handle all dis tins?
Wi nor bi like odas wey dey do God word like sey na sometin wey dem fit sell; but bikos na God send us kom, wi dey tok di trut for en present, as Christ savant.Wi don dey boast about awasef again? Wi nor nid una to rite sey, wi dey good, even doh odas dey wont am like dat!
Na una bi di leta wey Christ rite for awa heart, wey evribody know and dey read.
E klear sey na Christ rite dis leta by ensef kon send am thru us. Nor bi biro dem take rite am, but na di God wey dey alive Spirit dem take rite am, nor bi for paper, but na for awa heart.
Wi get dis kind mind for God, bikos of Jesus Christ.
Wi nor dey sey wi go fit do all dis tins by awasef, but na God give us di pawa wey wi take do dem.
Na God make us fit do dem, so dat wi go serve di new kovenant; dis nor bi di law wey dem rite, but na di one wey koncern God Spirit, bikos di law wey dem rite dey bring deat, but di Spirit dey give life.
Di ministry wey dem rite for slate bring deat kom and di glory wey follow am, nor let Israel pipol fit look Moses face. If di glory wey dey Moses face, fade bikos e dey under di law,
den how di Spirit ministry wey get glory, go kon bi, since e nor dey fade?
Bikos if glory dey for di law wey make God kondemn pipol, den di Spirit glory wey dey give life, na how E go betta rish?
Wetin get glory naw, nor get glory again, bikos di glory wey di Spirit wey dey kom afta am get, big well-well.
If Moses face get glory, den how di glory wey dey di Pesin face wey nor dey die, go bi?
Na dis hope wi get and naim dey make us tok without fear.
Wi nor bi like Moses wey take klot kover en face, so dat Israel pipol nor go si di glory wey go fade komot.
But dia mind dey klose. And till today, dia mind still block wen dem dey read di old kovenant. Dem neva remove am, bikos na for only Christ body, dem go fit take remove am.
So till today, anytime wey dem read wetin Moses rite, sometin dey kover dia mind,
but wen pesin turn kom meet God, dat tin go komot from en life.
Na God bi di Spirit and anywhere en Spirit dey, pipol go dey free.
All of us wey don bilive Christ, God glory dey show for awa face. So di Spirit dey help us shange, so dat wi go bi like Christ.So as wi get dis ministry, just as God don show us mesi, awa hope don strong well- well.
But wi don stop to dey do wiked tins wey pipol dey hide dey do; wi nor dey do wayo or lie join God word, but with trut wey evribody fit si, wi dey make evribody know for dia mind sey, wetin wi dey do, dey good for God eye.
But even if dem use klot take kover di gospel wey wi dey prish, doz wey don lost, na only dem nor go si am,
bikos doz wey nor bilive, di gods for dis time don blind dia mind, so dem nor go si lite wey dey dis gospel wey get glory and dis gospel na Christ wey bi God image.
Wi nor dey tok about awasef, but wi dey prish sey, na Jesus Christ bi Oga God and wi bi una slave, bikos of am.
Bikos God wey sey, “Make lite shine from darkness,” Na-im dey shine inside awa heart, so dat E go give us di lite wey show us en glory wey dey Christ face.
But dis betta tin wey God give us, wi dey karry am for inside awa body wey go die like klay pot wey break and na God give us di pawa.
Wi dey face wahala for difren korna, but awa body nor skata; wi dey konfuse sometaim, but wi nor dey luz hope,
pipol dey ponish us, but God nor let us die; dem dey nak us for groun, but dem nor fit distroy us.
As wi dey waka, wi karry Christ deat for awa body, so dat pipol go si Jesus life for awa body too.
Dem always dey won kill wi wey dey alive bikos of Jesus Christ, so dat dem go si Jesus life for awa ordinary body.
Bikos of dis, deat dey work inside us, but life dey work inside una.
But as e bi sey wi get di same spirit wey dey give faith, just as dem rite sey, “I bilive; naim make mi dey tok.” So wisef bilive, naim make us dey tok too.
Wi do like dis, bikos wi know sey di Pesin wey raiz-up Jesus, go still raiz us up with Jesus and E go take wi and una enter en kingdom.
All dis tins na for una good, so dat God grace wey dey rish many pipol evriday, go make pipol dey tank God more-more and all di glory go bi en own.
So, make wi nor luz hope, bikos even if awa body dey die go small-small, di Pesin wey dey inside us, dey fresh evriday.
Bikos di small trobol wey wi dey face naw, go bring glory wey big well-well, wey go last forever and wey betta pass anytin for dis world.
Wi nor dey look for wetin eye fit si, but na wetin eye nor fit si. Bikos wetin eye fit si nor go last, but di tins wey eye nor fit si, dey last forever.Wi know sey if dis awa house for eart, wey bi awa body skata, God get di one wey wi go stay, wey e bi sey nor bi human being hand build am and e go last forever for heaven.
Bikos for dis awa house for eart, wi dey struggol, bikos wi nor fit wait to wear awa new body for heaven.
Afta wi don wear awa new body for heaven, wi nor go dey naked again.
Wi dey struggol as wi dey dis awa body. Wi dey karry heavy load, bikos wi nor won remove di klot wey bi awa body, but wi won wear heaven own join am, so dat life go swallow dis awa body wey fit die.
Naw, di Pesin wey prepare us for dis tins, na God wey give us di Spirit, so dat wi go dey sure of all di oda tins wey E get for us.
So, wi dey always get mind and wi know sey, as long as wi dey alive for dis eart, wi nor dey where God dey,
bikos wi dey live awa life with faith, nor bi with wetin wi dey si.
So wi dey always get di mind sey wi go die komot from dis world, so dat wi go-go stay with Jesus Christ for where e dey.
So, weda wi dey alive or wi don die, wi dey do evritin wey wi fit do to make Christ happy.
Bikos all of us must stand for Christ front and e go judge us akordin to di tins wey wi do wen wi dey dis eart; weda dem good or bad.
So, bikos wi know wetin e mean to fear God, naim make us dey prish and beg pipol. But God know us well-well and I hope sey una know us well-well for una mind too.
Wi nor dey try to tok make una for sey wi dey good, but wi dey give una shance to boast, so dat una go fit ansa pipol wey dey boast with wetin eye fit si, but nor bi wetin dey dia mind.
If wi dey kraze, na bikos of God; but if wi nor dey kraze, na bikos of una.
Bikos na Christ love dey kontrol us since wi know sey, Christ die for evribody; so evribody don die.
And e die for evribody, so dat evribody wey dey live nor go live for diasef again, but for di Pesin wey die and wake-up afta three days.
So naw, wi nor dey look anybody like ordinary human being. Even doh wi bin know Christ like dat before, wi nor know am like dat again.
So, if any man dey inside Christ, e don dey new, Christ don klean di bad tins wey e do before and evritin don turn to new one!
All dis tins dey kom from God wey make us en friends bikos of Christ and E still give us di ministry wey go make pipol bi en friend.
So, bikos of Christ, God dey turn di world from en enemy, to en friend. E nor dey kount pipol sins against dem and E don give us di message wey go make pipol bi en friend.
Wi dey ripresent Christ, so dat God go tok to una, thru us. Wi dey beg una bikos of Christ sey, “Make una shange kon bi God friend!”
Di One wey nor dey sin, God make am awa sin, so dat inside am, wi go kon dey good for God eye.Naw, bikos wi bi fellow workers, wi dey beg una make una nor waste God grace wey una don receive.
Bikos E sey, “I hear una for di rite time and wen di day for Mi to save una rish, I help una.” Si, na di rite time bi dis; na naw bi di day for salvashon!
Wi nor dey do anytin wey go make anybody vex, so dat nobody go si any fault for awa work.
But wi dey show sey wi bi God savant for evritin wey wi dey do. Wi dey sofa well-well and face trobol for dis time; even for wiked times;
for di time wey dem dey beat us and put us for prison; for di time wey dem dey fight; for wahala time; for nite wey wi nor fit sleep and for hongry time.
Wi dey do all dis tins with awa klean life, di tins wey wi know; di patient wey wi get; di good wey wi dey do for pipol; di Holy Spirit wey wi get; betta love wey wi show pipol;
thru di word wey wi dey tish with God pawa; with wetin wi take dey defend awa raitiousness both for awa rite and left hand;
for di time wey dem honor or disgrace us; for di time wen dem tok bad about us or praiz us; di time wey dem do us like sey wi dey tok lie, but wi dey tok trut.
Dat time, e bi like sey nobody know us, but evribody know us; e bi like sey wi don die, but wi dey alive; wi still dey alive like pipol wey dem dey ponish, but dem nor fit kill us;
wi dey like sey wi dey vex, but wi dey always happy; wi bi like poor pipol, but wi dey make many pipol rish; wi bi like who nor get anytin, but wi get evritin.
So, una wey bi Korint pipol, wi don open awa heart tell una evritin.
Wi nor dey whole awa love from una, but na una dey whole una love from us.
So make wi make am ekwol. I dey tok to una like sey una bi my shidren, so make una open una heart for us too.
Make una nor make friend with pipol wey nor bilive, bikos, na wish kind friend raitiousness and bad tin won bi, or na wetin lite and darkness get togeda?
And na wish kind agriment Christ and devil get? Wetin koncern pesin wey bilive and pesin wey nor bilive?
Wish kind business God Temple and juju get? Bikos wi bi God Temple, just as God sey, “I go stay inside dem and waka among dem, den, I go bi dia God and dem go bi my pipol.”
Christ still sey, “Make una kom out and separate unasef from dem,” and “Make una nor tosh anytin wey nor dey klean, den I go welkom una
kon bi una Papa and una go bi my shidren.” Na so God wey get all di pawa, tok.So, as God don promise us all dis tins, make wi wosh awasef komot from evritin wey go fit make awa body or awa soul dirty, so dat wi go dey holy as wi dey respet God.
Make una allow di gospel enter una heart bikos wi nor do bad to anybody or fall anybody business or play anybody wayo.
I nor dey tok dis one to kondemn una, bikos I don tell una before sey, una dey awa mind and wi with una go die and live togeda with Christ.
For inside all dis sofa wey wi dey sofa, I still trust and dey boast well-well about una, bikos I get mind for una and my happiness full dey trowey.
Even wen wi enter Masidonia, wi nor rest at-all, but dem trobol us from difren korna; wahala for outside, fear for inside.
But God wey dey help pipol wey nor happy, naim kon help us wen Titus kom.
Wi kon dey happy, nor bi only sey Titus kom, but bikos of di advise wey una gi-am, bikos e tell us how una won si mi; how una dey vex and worry for mi and my happiness kon pass as e bi before.
Bikos even if I make una vex with my leta, e nor pain mi sey I rite am (even doh e pain mi as I know sey e make una vex, aldo una vexnashon nor tey).
Naw I dey happy, nor bi bikos una dey vex, but bikos una vexnashon make una turn from sin kom meet God. Na so God plan una vexnashon, so dat bad tins nor go happen to una bikos of dis vexnashon wey wi kause for una.
Bikos wen God make pipol sorry for di sin wey dem kommit, dem go turn kom meet am, den God go save dem and dem nor go regret again. But di vexnashon wey dis world dey bring, na deat dey end am.
Naw, make una si wetin dis vexnashon wey God plan don do for una: Si how una work for God bi naw; si how una won show sey una hand klean; si as una dey vex bikos of di bad tin wey happen; si how una dey sopraiz; si as una dey won si and worry about us; si how una ready to ponish anybody wey do bad! For evritin, una don show sey una hand klean for dis matter.
I nor rite dis leta give una bikos of di pesin wey do bad or di pesin wey dem do di bad to, but na to show una how una won work for God bikos of us.
So, Christ don make awa mind strong. Even as awa heart don strong rish, wi dey happy more-more for Titus wey kom, bikos all of una don let en mind rest.
I don boast gi-am about una and una nor let mi shame, but as evritin wey wi tell una na true, na so all di boast wey wi boast about una give Titus, na trut too.
And wen e remember how una obey and welkom am with respet and fear, di love wey e get for una, kon strong well-well.
Evritin dey make mi happy, bikos di trust wey I trust una, nor dey shake.Awa brodas and sistas, wi don tell una about di grace wey God give di pipol for di church for Masidonia sey,
even wen dia sofa strong well-well; dem still dey happy and wen dem nor get money at-all; dem still dey fine money give us.
I bi witness sey dem dey give akordin to wetin dem get. Sometaim, dem dey give pass wetin dem get. Nobody dey force dem to do like dat, but dem dey do am from dia own mind
and dem dey beg us make wi let dem do am, so dat dem go get di blessing wey dey follow pipol wey dey give.
Dem dey do like dis, nor bi only as wi wont am, but na bikos dem don first give demsef to God, den dem kon give demsef to us as God wont.
Na dis make us beg Titus sey, as e don start, e good make e finish dis good work wey e dey do, bikos e love una.
But as una dey do well for evritin: For faith; for tok; for wetin una know and as una won do di work well, bikos una love us, make una make sure sey una dey do dis good with all una heart.
Nor bi sey I dey kommand una, but I won si weda una love na really won like di oda church pipol own.
Una know di grace wey awa Oga God Jesus Christ get; even doh e dey rish, e kon turn poor man bikos of una, so dat thru en poverty, una go dey rish.
Na wetin I tink for di matter bi dis: Una start well last year for how una dey give and how una dey won give,
so e betta make una just finish wetin una start, so dat di way wey una take start, na so too una go still take finish am as una pawa rish.
Bikos if e really dey una mind to do am, anytin wey una give akordin to wetin una get, God go asept am, but nor bi wetin una nor get.
I nor dey tok dis one, so dat wen una don give oda pipol, dem go kon get and una go kon dey sofa, but na to make sure sey tins dey ekwol.
As tins bi naw, di money wey una get go help dem as dem nor get, so dat one day, di money wey dem go get go still help una wen una nor get, dat time evritin go kon dey ekwol, bikos
dem rite for God word sey: “Di pesin wey gada plenty, nor go get plenty and di pesin wey gada small, go get di one wey go rish am.”
Wi tank God wey give Titus di kind mind wey I get to help una.
Bikos e nor only gri for wetin wi ask am, but e dey help una well-well and nobody force am kom meet una.
And di broda wey all di church dem dey praiz, bikos of how e dey prish di gospel, wi dey send am follow Titus too and
bikos of di work wey di broda dey do, di church don choose am as di pesin wey go dey follow us travel as wi dey give dis good gift, so dat all di glory go bi God own and dis go show sey wi dey ready to help.
Wi dey do like dis, so dat nobody go komplain as wi dey share dis gift.
Bikos wi dey try to do wetin dey rite, nor bi only for God eye, but for pipol eye too.
So wi dey send awa broda follow dem; awa broda wey wi don test plenty times kon si sey e get di mind to help and e ready to help naw, bikos e trust una well-well.
But for Titus, en na my patina and e dey follow mi work to help una. As for di oda brodas wey dey follow am, na all di church sey make dem kom meet una, so dat dem go tell una about di glory wey dey inside Christ.
So make una show dem sey, una love dem, so dat all di pipol for di church go know sey, di way wey wi dey boast about una, na true.I nor nid to rite to una about how to help God pipol wey dey Jerusalem,
bikos I know sey una one help dem. I always dey boast give Masidonia pipol sey, una wey dey Akaia, dey always won help and una don ready to give money since last year. And di way wey una dey won help, don make some for dem won help too.
But I dey send dis brodas kom meet una to make sure sey una dey ready; as I don tell dem before sey, una don already kollect money. So make una nor let shame katch mi, as I dey boast about una.
But if anybody for Masidonia follow mi kom meet una, den e si sey una neva ready to give, shame go katch us, (I nor go tok too mush) bikos wi trust una.
Naim make mi beg dis brodas make dem go for my front before di time go rish and make dem help una arrange di money wey una promise, so dat una go do am with una mind and nobody go force una.
Na wetin I dey tok bi dis; Pesin wey plant small, go harvest small, but di pesin wey plant plenty, go harvest plenty.
Make each of una give as e plan for en mind; nor bi with regret or like sey dem force am, bikos God love pesin wey dey give with happiness.
God go provide evritin wey una nid. Den, una go always get evritin wey una nid and di one wey una go fit give odas.
Just as dem rite for God word, “E don skata for evriwhere, e don give to poor pipol and en raitiousness, go dey forever.”
Bikos na God dey give seed to farmer and provide bread wey pipol go chop. Like dis too, E go provide and di tins wey una nid, go plenty well-well and dem go last forever.
E go make una get enough money for evritin, so dat evritime, una go fit dey give well-well and di pipol wey una give money, go always dey tank God.
Bikos dis work wey una dey do so, nor just dey help only God pipol, but e dey always make pipol, tank God.
Bikos of una work, pipol go praiz God, bikos una dey obey Christ word wey una bilive and una dey share evritin wey una get with good mind.
So, bikos of God big grace wey E give una, pipol dey pray for una with strong love.
Na dis make us dey tank God for dis gift wey pesin mout nor fit tok.Naw, mi Paul (I kwayet wen I dey with una, but my mout dey sharp naw wen I don leave una). Christ wey nor dey karry body up, wey dey gentol,
I take am beg una, so dat wen I kom, I nor go nid to tok with vexnashon about pipol wey si us like yeye pipol (bikos I dey fear sey na so e go bi).
Bikos even doh wi dey for dis world, wi nor dey fight as pipol wont am.
Di tins wey wi take dey fight, nor bi dis world own, but na God make am strong, so dat wi go fit skata all di strong place where wiked pipol dey. Wi dey skata trobol;
pipol wey dey karry body up; doz wey nor wont make odas know God and as wi dey do like dis, pipol dey obey Christ.
And wen una don show sey una dey fear God, wi go always dey ready to ponish doz wey dey disobey God.
Na only tins wey eye fit si, naim una know. If anybody dey sure sey e bilong to Christ, make e tink about am again: If e bilong to Christ, den wi na Christ own too.
Bikos if I boast small about di authority wey Jesus give us make wi take build, instead of to distroy una, I nor go shame to do am.
I nor wont make una dey fear, bikos of wetin I rite,
bikos some pipol dey sey, “En letas dey heavy and get pawa well-well, but if yu si am for groun, e nor get pawa and e nor even fit tok well.”
Make doz pipol know sey, “Wetin wi tok for leta wen wi nor dey with una, wi dey do am wen wi dey with una.”
Wi nor go kompare awasef with doz wey sey dem good well-well or kon put awasef for di same group. But wen dem dey measure and kompare demsef with demsef, e dey show sey dem nor get sense.
But wi nor go boast pass as wi suppose boast; wi go boast akordin to di work wey God give us and una dey inside dat work too.
Wi nor dey do awa work pass as wi suppose do am wen wi dey with una, bikos na wi bi first to bring Christ message kom meet una.
Wi nor dey boast anyhow about di work wey oda pipol do, but wi dey hope sey as una faith dey grow well-well, awa work among una go big, just as God share am give us,
so dat wi go fit prish di gospel for oda kountries wey far pass una own. So make wi nor boast about di work wey odas do for oda aria.
But pesin wey won boast, make e boast about di work wey Jesus do.
Bikos nor bi who praiz ensef dey rite, but na di pesin wey God like to praiz.For wetin I won tok naw, make una bear with mi like sey I nor get sense!
I dey jealous for una with God jealousy, bikos I promise sey na one man una go marry. Like woman wey nor no man, na so I won give una to Christ.
But I dey fear sey, just as di snake deceive Eve with en wayo, una mind fit spoil komot for di true and di way wey una dey follow Christ.
So, if anybody kon prish anoda Christ wey wi nor prish for una and una receive anoda spirit wey una nor receive before, or anoda gospel wey una neva hear before, dat mean sey, una don asept dem well.
I nor tink sey doz “supper apostle” betta pass mi.
But even doh I nor know how to tok, I know book. True-true, wi don let una know dis tins wey happen.
As I honbol mysef dey do di work, na sin I kommit? I dey do am, so dat una go fit grow up and wen I prish give una, I nor kollect money.
I shit di oda church dem, bikos I dey kollect money from dem, so dat I go dey work with una for free!
Wen I nid anytin for di time wen I dey with una, I nor put my load for anybody head, bikos awa brodas wey Masidonia dey give mi evritin wey I nid. I nor allow mysef to bi problem for anybody and I nor go ever do am.
True-true, as Christ trut dey inside mi, nobody go fit stop mi for di way I dey boast for Akaia.
Why? Na bikos I nor love una? No! God know sey I love una!
And I go kontinue to do wetin I dey do, so dat doz apostles nor go get rizin to boast sey, dem dey do di same work with us.
Bikos dem bi fake apostles; pipol wey dey lie and pritend like sey dem bi Jesus Christ apostles.
E nor sopraiz us, bikos even Satan dey pritend sey en na angel wey get lite.
So e nor sopraiz us sey, en savants dey pritend too like sey dem bi savant wey dey do wetin good for God eye. For di end, dem go gain wetin fit di tins wey dem dey do.
I dey tell una again, make anybody nor tink sey I bi fool. But if una tink so, den make una asept mi as fool, so dat misef go boast small.
Wetin I dey boast about so, nor bi as Christ wont make I boast, instead, I dey tok like fool.
Since some pipol dey boast like dis world pipol, make mi mysef still boast.
Una sey una get sense well-well, yet una dey use happiness asept wetin fool dey tok.
Una like make pesin turn una to slave; use and shit una; take evritin wey una get, den beat and slap una anyhow.
(Na shame for mi, but I must tell una sey awa heart nor strong rish to do una doz kind tins!) But anytin wey anybody fit boast about (I dey tok like fool naw o-o), misef fit boast about dat tin too.
Na Hibru pipol dem bi? Misef na Hibru pesin too. Dem bi Israel pipol? Mi na Israel pesin too. Na Abraham bi dia grand-grand papa? Na dat same Abraham bi my grand-grand papa too.
Na Christ savants bi? (I don dey tok like sey I dey kraze again!) Misef na Christ savant wey betta pass dem! I don work hard pass dem, I don dey prison plenty times pass dem, dem don beat mi well-well pass dem, I don nearly die plenty times.
Na five times Jew pipol don flog mi thirty-nine times.
Rome pipol don beat mi three times. Dem stone mi wons until I nearly die. Sheep wey I dey inside, don spoil for wota three times. I don float wons for wota from morning go rish di next day.
I don travel many times wey I enter trobol for wota; for tif hand, even for my kountry pipol and Gentile pipol hand; both for inside town; for wildaness and from pipol wey dey pritend sey dem bi awa brodas.
I don do hard work; nor sleep for many nites; food and wota go dey hongry mi; many times, I nor get food to chop. I don dey for kold and I nor get klot to kover body.
Apart from dis tins, my mind dey heavy mi evriday as I dey tink of how I go take help all di pipol wey dey God church.
If pesin dey weak, misef dey weak too. If dem deceive pesin enter sin, e dey pain mi well-well.
If I go must boast, den I go boast about di tins wey show sey I dey weak.
God wey bi awa Oga God Jesus Christ Papa, wey dem go praiz forever, know sey nor bi lie I dey tok.
For Damaskus, King Aretas sey make di govnor put sojas for di town gate, so dat dem go arrest mi.
But awa pipol for der kon put mi for basket wey dem tie rope put kon drop mi small-small from di window and na so I take eskape from di man hand.E good to dey boast, even doh gain nor dey inside. I go still dey tok about di vishon and revelashon wey Jesus Christ show mi.
Fourteen years ago, I know one man wey bi Christ savant. Weda na for vishon or Fisical, I nor know, but God know. God karry am go di heaven wey high pass.
And I know dis man (but na only God know weda e dey for en body or for spirit).
God karry am go paradise and e hear tins wey dey too holy to tok; tins wey God nor give human being pawa to tok.
Na dat pesin make mi dey boast and I nor go boast about mysef, escept di tins wey show sey, I nor dey strong.
Even if I won boast, I nor go bi fool, bikos na trut I go still tok, but I nor do am make anybody for tink sey na mi know pass, bikos e si and hear mi dey tok
about di betta tins wey I si for vishon. Make I for nor dey karry body up, God put sometin inside mi, wey bi Satan messenja, so dat e go dey trobol mi.
Na three times I ask Christ sey, make e take dis tin komot from my body.
But e tell mi, “Di grace wey I give yu strong rish, bikos my pawa dey show wen yu dey weak.” So, I go boast well-well about how I nor dey strong, so dat Christ pawa go dey show for my body.
I dey happy as I dey weak with all di curse, trobols, ponishment and wahala wey I dey sofa bikos of Christ, bikos anytime wey I dey weak, na dat time, I dey-dey strong.
I don turn to fool! Na una force mi, bikos una suppose to praiz mi. Even if I nor bi anytin, e nor get anytin wey doz una “supper apostles” take betta pass mi.
True-true for una present, wi do mirakles and wonders to show sey wi bi apostles too.
Bikos di way wey dem trit us worse pass di oda church, escept sey I nor dey put my load for una head. Make una forgive mi for dis tins wey I do!
Si, for di third time, I don ready to kom visit una and I nor go put my load for una head, bikos na una I wont and nor bi wetin una get. Nor bi pikin suppose pay for dia papa and mama food, but na papa and mama, dey pay for dia pikin food.
I go dey happy to spend all my money and even my life, as long as una soul go dey save. Una love for mi dey small, bikos my love for una plenty?
Even if e bi like dat, I nor put my load for una head. But dem sey, bikos I bi wayo pesin, I dey deceive una!
I nor play anybody wayo thru di pesin wen I send kom meet una, abi I dey lie?
Abeg Titus make e visit una and I send dat broda make e follow am kom. Dem play una wayo? Nor bi di same mind wi awasef take follow una? Abi nor bi di same way wi dey bihave?
May bi una dey tink sey wi dey tok dis tins to defend awasef. No! Wi dey tok to una like dis as Christ savant and na God bi awa witness. Evritin wey wi dey do, na to make una strong.
Bikos I dey fear sey wen I kom, I nor go like wetin I go si and una nor go like as I go tok. I dey fear sey una go dey kworel, dey jealous each oda; dey vex; dey tink of only unasef; dey tok bad about each oda; dey do aproko; dey karry body up and dey bihave anyhow.
I dey fear sey wen I kom again, God go disgrace mi for una front. And I go kry, bikos many of una still dey sin. Una neva turn from sin kom meet God; una neva turn komot from di ashawo and yeye life wey una dey live.Na di third time wey I dey kom visit una bi dis. If dem sey pesin do bad, two or three pipol must sey, na true, before pipol go bilive am.
Wen I dey with una for my sekond visit, I tell una wey dey sin before about dis tins. Even doh I nor dey with una naw, I dey tok am again sey, if I kom again, I nor go sorry for anybody, but I go ponish am,
bikos una sey make I show sey Christ dey tok thru mi. Christ nor dey weak to una, bikos e show en pawa among una.
True-true, bikos e nor show en pawa, na dat make dem fit nail am for cross, but e dey alive naw, bikos of God pawa. Aldo wi dey weak with am, but wi go dey alive togeda with am, bikos of God pawa wey wi get.
Make una test unasef to know weda una still dey inside di faith; e good make una shek unasef well-well! Una nor know sey Christ dey inside una? May bi una don fail di test!
I hope sey una go know sey wi neva fail di test!
Wi dey pray to God make una nor do anytin bad; wi nor dey do am to show sey wi pass di test, but make una for do wetin good, even if e bi like sey wi fail di test.
Wi nor go fit do anytin against di trut, but na di trut go make us do evritin.
Belle dey sweet us wen ever wi dey weak and una dey strong. And na wetin wi dey pray for bi dis, “Una go get evritin wey una suppose get.”
Na dis make mi dey rite all dis tins since I nor dey with una, so dat wen I kom, I nor go vex for una bikos of di authority wey I get and God give mi dis authority to build; nor bi to distroy.
Finally my brodas and sistas, make una use happiness dey do tins as dem suppose bi. Make una take heart, dey greet each oda and live togeda for peace and di God wey get love and peace, go dey with una.
Make una greet each oda for Christian way.
All God pipol for here dey greet una.
Make di grace wey awa Oga God Jesus Christ give us and di love wey God get for us, plus di Holy Spirit fellowship, dey with una.Na mi Paul, rite dis leta, (nor bi human being make mi apostle, but na Jesus Christ and God awa Papa wey raiz am from deat).
Mi and di brodas wey dey here, dey greet una wey dey Galatia.
Make God awa Papa and Oga God Jesus Christ grace and peace, dey with una.
Na Jesus die for awa sins, bikos na so God awa Papa wont am.
Make all glory bi en own forever and ever! Amen.
I sopraiz sey una kwik turn back from di Pesin wey koll una with en grace kon bigin follow oda tishing.
Nor bi sey anoda gospel really dey, but some pipol dey disturb una, bikos dem won shange wetin wi prish about Christ.
But if wi (or angels wey kom from heaven) tish una difren tins from di one wey wi prish give una before, make God distroy us with fire!
As I tok before, I dey repeat am again, if anybody dey tish difren tins from di ones wey wi prish give una before, make God trow dat pesin for hell!
Una tink sey, I dey try to do tins make pipol for like mi? Abi I dey do wetin God wont? Or I dey try to make belle sweet pipol? If I dey try to make belle sweet pipol, den I nor bi Christ savant again!
My brodas and sistas, I wont make una know sey di gospel wey I dey prish, nor bi human being give mi.
Bikos I nor get or learn am from anybody, but I get am thru di revelashon wey Christ give mi.
Una don hear about di kind life wey I dey live before as Jew pesin; how I trobol di church kon dey try to distroy am.
I grow among Jew pipol kon know di relijon pass many of my mates for my kountry and I know my grand-grand papa dem tradishons.
But God koll mi with en grace kon separate mi even before dem born mi.
E show mi en pikin, so dat I go fit prish about am give Gentile pipol. I nor go meet anybody make e advise mi
and I nor go Jerusalem go meet pipol wey bi apostle before mi, but I komot der go Arabia, den I kon go back to Damaskus.
Afta three years, I go visit Pita for Jerusalem, so dat e go tell mi wetin I go do and I stay with am for fifteen days.
But I nor go si any oda apostle apart from James, wey bi Jesus Christ broda.
God dey si wetin I dey rite, bikos evritin wey I dey rite to una so, na true!
Afta dis, I kon go Siria and Silisia aria.
But di pipol for di church wey dey Judea, nor know mi.
Dem only dey hear sey, “Di pesin wey dey trobol us before, don dey prish di message wey e bin dey try to distroy.”
So dem kon dey praiz God bikos of mi.Afta fourteen years, I kon go back to Jerusalem with Banabas and Titus.
I go der bikos of di revelashon wey I receive, den I tell dem about wetin I dey prish give Gentile pipol. But I tok with di oga dem, so dat dem go dey sure sey, I dey prish Christ message.
Titus dey with mi; even doh en na Greek pesin, dem nor sey e must sekonsaiz.
Dem diskuss dis matter, bikos of di fake brodas with dia wayo wey dem take dey spy di freedom wey Christ give us, so dat dem go fit make us dia slave.
But wi nor give dem shance, so dat di trut wey dey di gospel, go last for una.
But doz wey tink sey dem bi oga, (wetin dem bi, nor mean anytin to mi; bikos God nor dey support bad tin); dem wey bi leaders for di church nor add anytin to my message.
But dem kon si sey na God sey make I prish en word to pipol wey dem nor sekonsaiz, just as E sey make Pita prish to doz wey dem sekonsaiz,
(Bikos na thru God pawa Pita take prish to Jew pipol and na di same pawa I take dey prish give Gentile pipol too),
so wen James, Pita and John wey bi leaders for di church, si sey God give mi grace, dem kon dey support mi and Banabas sey, “Make wi dey prish give Gentile pipol and doz wey dem sekonsaiz.”
But dem sey make wi always remember poor pipol and na wetin dey my mind to do, bi dat.
But wen Pita kom Antiok, I kon shalenge am, bikos wetin e do, nor good.
Pita dey chop with Gentile pipol until some pipol wey James send, kom rish der. As Pita si dem, e kon stop to chop with Gentile pipol, bikos e dey fear di pipol wey kom, since dem bilive sey evribody must sekonsaiz.
Oda Jew pipol kon dey pritend like Pita, sotey Banabas join dem too.
But wen I si sey dem nor dey do wetin dem rite for God word, I kon tell Pita for dia front, “If yu wey bi Jew, dey do like Gentile pipol, how yu wont take make Gentile pipol live like Jew pipol?”
Wi bi Jew pipol bikos of how dem born us and wi nor bi Gentile pipol wey bi sinnas.
Wi know sey nobody dey free from God judgement, bikos na so di law tok and pipol go only dey free, if dem get faith for Christ. Since wi don bilive Christ, wi suppose to dey do good thru di faith wey wi get for Christ and nor bi to dey do wetin di law tok and wi nor go dey free from judgement, wen wi do only wetin di law tok.
Make wi dey kommit sin as wi dey try to do good, bikos wi get faith for Christ? If na so, dat mean sey Christ don dey support sin!
Naw, if I dey ripair di law wey I don first skata, dat mean sey I dey break God law.
As for di law, I don die to am, so dat I go fit dey alive with God.
I don die with Christ for cross, so nor bi mi dey live again, but na Christ dey live inside mi. Di life wey I dey live naw, na bikos of di good tins wey God pikin do inside mi, bikos e love and die for mi.
I nor go trowey God grace; bikos if na wetin di law tok go make pesin good, den Christ die for nor-tin!Galatia pipol, una nor get sense at-all! Who turn una to fool naw? Bikos na for una front wi for show sey Jesus Christ die for cross!
Na di tin wey I won know from una, bi dis: Una receive di Spirit, bikos una dey do wetin di law tok or na bikos una bilive wetin wi prish give una?
Na so una mumu rish? True-true, una start with di Holy Spirit, but naw, una won finish di work with human being pawa.
Una sofa dis many tins for nor- tin? True-true, una really sofa for nor-tin.
Wetin make God give una di Spirit to do mirakle? Na bikos una do wetin di law tok or bikos una bilive wetin una hear?
Just as Abraham bilive God and God koll am raitious man,
na so too, doz wey bilive, go bi Abraham shidren.
Dem rite for God word before sey, “E go asept Gentile pipol, wen dem get faith” and na dis make am tell Abraham before di time rish sey, “E go bless evribody, bikos of am.”
So pipol wey bilive, God go bless dem togeda with Abraham, bikos dem bilive.
Pipol wey dey under di law and dem nor dey do evritin wey di law tok, dey under curse, bikos dem rite am sey, “E nor go betta for anybody wey nor dey do evritin wey dey di law.”
Dis one show sey, nobody dey good for God eye, bikos e dey obey di law. So anybody wey dey raitious, must live by faith.
Di law nor dey bring faith, but di pesin wey dey do wetin di law tok, go live by wetin e dey do.
Christ don save us from di curse wey di law bring, bikos e die for cross for us (just as dem rite am, “Anybody wey dem hang for tree, curse dey en head”),
so thru Christ, Abraham blessings go kom meet Gentile pipol and wi go receive di Spirit wey God promise us, thru faith.
My brodas and sistas, make I use wetin dey happen evriday for life take make ezample for una: Wen pipol don make agriment, nobody go fit trow di agriment for korna or add anytin join am.
Wi know sey God make dis promise with Abraham and en pikin. God word nor sey, “to di shidren”, but e sey, “and to yor pikin,” and e mean only one and dat one, na Christ.
Na wetin I dey tok bi dis: Di law wey kom afta four hundred and thirty years, nor get pawa to break di agriment and promise wey God and Abraham don make before.
Bikos if promise dey kom thru di law, den e nor bi promise again. But wi know sey, na thru promise, God take bless Abraham.
Na awa sin make law dey and na so e go bi, until di pikin wey God promise, go kom and na thru angels, God take give us di law thru en profet.
Wi know sey pesin wey bi middo-man dey stand between two pipol, but na only one God dey.
So di law dey against God promise? No! Bikos if di law dey give pesin life, den raitiousness go must kom thru di law.
But God word kondemn evritin and evribody under sin, so dat wi; di pipol wey bilive, go get God promise thru Jesus Christ.
Before faith kom, wi dey under di law, bikos di law whole us like prisonas.
So na di law bi awa tisha before Christ kom, so dat wi go fit tok sey wi dey raitious thru faith.
But since faith don kom, wi nor dey under any tisha again.
Bikos thru Jesus Christ, all of us don bikom God shidren by faith.
Una wey dem don baptize inside Christ, don wear Christ for body like klot.
E nor matter weda una bi Jew or Greek pipol, savant or free pesin, man or woman, bikos all of una dey inside one body for Christ.
And if e bi sey una bilong to Christ, den una bi Abraham shidren and pipol wey go inherit wetin God promise.Wetin I mean bi sey, di pesin wey inherit en papa propaty and e still bi small pikin, e nor dey difren from savant, even doh na en get evritin.
But e go dey under who dey guide am, until di time wey en papa tok, go rish.
Na so e bi with us wen wi small; wi dey under di pawa wey dey kontrol dis world,
but wen di rite time rish, God kon send en pikin wey woman born under di law,
make e save pipol wey dey under di law, so dat God go make us en own shidren kon give us awa own propaty.
Since wi bi God shidren, E put en Holy Spirit inside us and naim make us dey fit koll am, “Abba! Fada!”
So, una nor bi slave again, but una don bi God pikin and since una bi God shidren, una go get God propaty too.
Before-before, wen una nor know God, una dey do bad-bad tins.
But naw wey una don know am (or abi make I sey God don know una), why una still dey follow all dis weak and yeye pawas? Una won bi dia slave again?
Dat time, una follow dia tradishon.
I dey fear sey make di work wey I do among una, nor waste.
My brodas and sistas, Abeg, make una bi like mi, as I don bi like una, bikos una nor do mi any bad tin!
But wen I first prish di gospel give una, una know sey I nor well,
even doh my sickness na problem to una, una nor laf or drive mi. Instead, una welkom mi like God angel; like sey na mi bi Jesus Christ!
Naw, na wetin don happen to una happiness? I know sey, if to sey e dey possibol, una for pul una eye give mi!
So, I don bikom una enemy, bikos I dey tell una di trut?
Di pipol wey won deceive una dey trit una well, but dem nor dey do am with betta mind; bikos dem wont make una leave mi kon follow dem.
But e good make una dey trit odas well, so-far una dey do am with betta mind and nor bi only wen I dey with una.
My shidren! Just like woman wey won born, I dey feel pain for una, until Christ pawa go dey inside una life!
How I wish sey I dey with una naw, so dat I go know how to trit una, bikos I dey worry about una well-well.
Make una tell mi, wish of una won dey under di law? Una nor know wetin di law tok?
Dem rite am sey, Abraham get two boys, one wey di savant woman born and di oda pikin, na di really wife born am.
Di one wey savant born, na ordinary pikin e bi, but na thru God promise di really wife take born.
Betta sense dey for dis story, bikos dis two wimen bi like two kovenant. One na from Mount Sinai wey bi like di shidren wey Hagar, di slave woman, born.
Hagar bi like Mount Sinai for Arabia kountry and na di same with Jerusalem wey dey naw, bikos e dey inside der as slave with en pikin.
But di Jerusalem wey kom from heaven, dey free and na-im bi awa mama.
Bikos dem rite am sey: “Woman! Yu wey neva born, make yu shaut dey happy, bikos yu neva labor like woman wey won born. Di woman wey neva born, get plenty shidren pass di woman wey get husband.”
But my brodas and sistas, una bi shidren wey get promise, just as Isaak bi.
For dat time, di one wey dem born for normal way, trobol di one wey dem born with di Spirit and na so e bi with una naw.
But wetin dem rite for God word? “Make yu drive di savant woman and en pikin komot, bikos di savant pikin nor go share with di pikin wey di really wife born.”
So my brodas and sistas, wi nor bi savant shidren. Na di really woman shidren, wi bi.Make una nor dey karry load for head like slave again, but make una stand strong for groun, bikos Christ don make us free.
Una dey hear so! Mi wey bi Paul dey tell una sey, if dem sekonsaiz una, den Christ nor mean anytin to una again.
And I dey warn evribody; anybody wey gri make dem sekonsaiz am, must obey evry oda tin wey di law tok.
Pipol wey wont make pipol know sey dem dey good, bikos dem dey keep di law, dem don already fall komot from God grace.
Bikos na thru faith for God Spirit, naim wi hope sey, God go make us dey good for en eye.
For Christ, e nor matter weda dem sekonsaiz pesin or not; di only tin wey matter, na faith wey dey work thru love.
Before, una dey do well; but naw, who sey make una nor obey di trut?
Nor bi God wey koll una sey make una dey do like dis!
Na small yist dey make bread raiz!
I get mind sey, God nor go let una listin to anoda pesin. But di pesin wey dey konfuse una, go face judgement, no matter who e bi.
Naw, my brodas and sistas, if I still dey prish about how dem go take sekonsaiz una, why pipol dey trobol mi? If na so, my tishing about Christ cross nor suppose kause any trobol.
I wish sey doz wey dey disturb una go-go sekonsaiz demsef!
My brodas and sistas, God don koll una make una dey free; but make una nor use di freedom wey God give una anyhow, instead make una love each oda.
Bikos if dem add di whole law togeda, dem go kon bi one kommandment wey sey, “Make yu love yor neighbour as yu love yorsef.”
But if una kontinue to kworel among unasef; una go fit wound or kill each oda by mistake.
I tell una, make una let di Spirit direct una life and una nor go do wetin di flesh wont.
Bikos di tins wey di body like, difren from wetin di Spirit like and wetin di Spirit wont, nor dey gri with wetin di flesh wont.
But if una allow di Spirit kontrol una, den una nor dey under di law again.
Na di tins wey di flesh dey do bi dis: To sleep with pesin wey yu nor marry; to get bad mind; to opresspipol;
todeyservejuju; deydomajik; kworel-kworellife; fighty-fighty; jealousy; anyhow vexnashon; long-trot; tins wey dey skata pipol;
bad belle; killi-killi; to dey drink anyhow and dey do oda tins like all dis ones. I dey warn una naw as I don warn una before sey, pipol wey dey do dis kind tins, nor go enter God kingdom!
But di fruit wey di Holy Spirit dey bear inside us; na love, joy, peace, patient, kindness, goodness, faithfulnes,
gentolness and to kontrol awasef. Di law nor dey against all dis tins.
Pipol wey dey inside Christ don kill dia flesh with all di bad tins wey di flesh dey like to do.
If di Holy Spirit dey inside us, den make wi dey live awa life as di Holy Spirit wont.
Make wi nor dey karry body up and dey do wetin go vex pipol or dey jealous one anoda.My brodas and sistas, if una si pesin dey sin, make una wey dey spiritual, koll am back. But make una wosh unasef, so dat una nor go fall inside temptashon too.
Make una help karry each oda load and if una do like dis, una dey obey Christ.
Bikos if anybody tink sey, en too big wen e nor bi anytin, e dey deceive ensef.
Instead of una to dey kompare unasef with anoda pesin, make una shek unasef, den una go fit tok about unasef.
Bikos each pesin go karry en own load by ensef.
Di pesin wey dem dey tish God word, must share di good tins wey e get with di pesin wey dey tish am.
Make una nor let anybody deceive una. Nobody go fit deceive God. Anytin wey pesin plant, naim e go reap,
bikos di pesin wey dey live akordin to en flesh, go reap bad tins, but di pesin wey dey live akordin to God Spirit, go reap life wey nor dey end.
So make to do good, nor taya us, bikos wen time rish, wi go gain am.
So anytime wey wi get shance, make wi dey do good, especially to pipol wey bi God shidren.
Make una si as di word wey I take my hand rite give una, big rish!
Pipol wey won show sey dem good, dey try to force una to sekonsaiz. Dem dey do so, so dat dem nor go sofa, bikos of Christ cross.
Pipol wey sekonsaiz nor dey obey di law, but dem wont make una sekonsaiz, so dat dem go fit use una take boast.
I nor go boast about anytin escept for di sofa wey awa Oga God Jesus Christ sofa and bikos of dat sofa, di world nor mean anytin to mi and I don die to di world too.
Weda pesin sekonsaiz or not, e nor mean anytin, di only tin wey matter bi sey, una don turn to new pesin.
Una wey dey obey dis rule wey I dey give so, make peace and mesi dey with una and all God pipol.
From naw go, make nobody worry mi, bikos I get Jesus Christ mark for my body.
My brodas and sistas, make awa Oga God Jesus Christ grace dey with una spirit. Amen!Dis leta na from Paul, wey bi Jesus Christ apostle, bikos na so God wont am. I dey rite to God pipol wey dey for Efesus, di ones wey dey follow Jesus Christ with faith.
Make di grace and peace wey dey kom from God awa papa and from awa Oga God Jesus Christ, dey with una.
I bless God wey bi awa Oga God Jesus Christ Papa; wey don bless us with difren spiritual blessing from heaven, bikos of Christ.
Before God kreate di world, E choose us thru Christ bikos E love us, so dat for en front, wi nor go get any fault and wi go dey holy.
Before, God don already decide thru Jesus Christ sey, wi go bi en shidren, bikos na so E wont am.
So, make all praiz and glory bi en own, bikos of en free grace wey E give us, thru en pikin wey E love well-well.
Na thru Christ blood wi take get salvashon and na dis blood make God dey forgive us awa sins, bikos en grace big well-well.
Di grace wey E give us, get plenty wisdom, sense and undastandin.
E do like dis wen E show us di sekret plan wey E get and di good mind wey E show evribody, thru Christ.
God go komplete en plan wen di time don rish, den E go gada evritin wey dey heaven and eart togeda under Christ, wey bi di head.
All tins dey happen as God wont am and thru Christ, E choose us to bi en own pipol, bikos na so E plan am from di time wen E kreate di world,
so dat wi wey first bilive Christ, go dey gi-am praiz and glory.
Since una don hear di trut kon bilive Christ, God don give una di Holy Spirit as special mark to show sey naim get una.
God deposit dis Holy Spirit for di tins wey wi go inherit, until di time wen E go save en pipol, so dat all praiz and glory go bi en own.
So, since I hear about una faith for Christ and how una love all God pipol,
I nor dey stop to tank God for una, wen ever I dey pray.
I pray make God, awa Oga God Jesus Christ Papa wey get glory, give una spiritual wisdom and revelashon, wey go make una know am well-well.
Una eye don open to undastand di grace wey God koll una kom enter and una don si how di blessing wey E promise en pipol, plenty rish.
Una don si how en pawa big rish, bikos una bilive am. Dis na di pawa wey dey do big-big tins for us.
E show dis pawa thru Christ, wen E raiz am from deat, kon make am sidan for en rite hand for heaven;
di place wey far well-well, wey high pass where wiked pipol dey rule; wey strong pass evry pawa wey dey dis world; big pass evry name wey dey for dis world and di ones wey dey kom.
God put evritin under Christ leg kon make am head for di church and Oga God for evritin.
Na di church bi Christ body and naim dey make evritin for evriwhere full and komplete.Before-before, na sturbones and sin dey kontrol una life,
bikos una dey do wetin di world wont. Una dey obey wiked pawas wey dey rule di air and kontrol sturbon shidren.
All of us dey live dis kind life before. Wi dey do difren tins wey awa body and mind wont. Dat time, wi bi shidren wey God won ponish like oda sinnas.
Bikos God love us well-well, E don show us plenty mesi
(aldo sin dey kontrol awa life before), E kon give us life thru Christ, den E save us with en grace!
E raiz us up with Christ kon make us sidan with am for heaven.
E do dis, to show evribody for di world wey dey kom sey, en grace wey dey show us kindness thru Jesus Christ, big well-well.
God save una with en grace, bikos una get faith (as una don bilive Christ), nor bi with una own pawa, but na God give una.
E nor save una bikos of di work wey una do, so make nobody dey boast.
God kreate us thru Jesus Christ as di good work wey E don prepare down before, so dat wi go dey do as E plan.
Make una remember sey before-before una bi Gentile pipol wey dey do wetin di flesh wont and Jew pipol dey koll una, “pipol wey dem neva sekonsaiz” like di way dem dey sekonsaiz human being.
Dat time, una dey without di Mezaya and una nor get share for Israel blessings and since una nor get hope and una dey without God for dis world, una kon bi strenja to God kovenant wey E promise Israel pipol.
But thru Jesus Christ blood, una wey bin dey far, God don draw una near ensef,
bikos na Christ bi awa peace. Na Christ make Jew and Gentile pipol bi one. E don break di wall wey divide and separate dem as enemies.
E don kansol Jew pipol law with all en kommand and rules, so dat e go fit make Jew and Gentile pipol to bi one with am and like dis, peace go dey among dem.
E use di sofa wey e sofa for cross take end dia kworel kon make dem one body as dem dey serve God.
And e prish peace to una wey dey far and near,
so dat thru am, all of us with one Spirit, go fit rish where awa Papa dey for heaven.
So, una nor go bi strenja and pipol wey nor get share for Israel blessings again, but una go bi God shidren with all di pipol wey dey en house.
Dis na bikos, God don build una on-top di apostles and profets foundashon and na Jesus Christ bi di nomba one stone wey God take lay di foundashon.
Na for inside Christ di whole building for join togeda kon grow as one holy Temple for God and
thru am, God don build una togeda as where E go dey stay thru di Spirit.Bikos of dis, mi Paul wey bi prisona for Christ, bikos of una wey bi Gentile pipol, dey pray give God.
True-true, una don hear sey na God give mi dis work thru en grace and na for una own good.
God open my eye to undastand en sekret, as I rite to una before,
so dat wen una read am, una go fit undastand di sekret wey God show mi.
Di pipol wey dey before nor know dis sekret as God don show en holy apostles and profets wey dey naw, thru di Holy Spirit.
So, bikos of di gospel, Gentile pipol don follow Jew pipol get share for God blessing. Dem don bi membas for Christ body and dem get share for God promise.
I bi dis gospel savant, bikos of God grace wey E give mi thru di work wey en pawa dey do.
Na mi small pass for all God pipol, but God don give mi grace to prish di Good News give Gentile pipol and dis grace wey Christ give mi, nor dey finish.
Di grace na to make evribody undastand God sekret plan. Na God kreate evritin and E hide di plan since e kreate di world.
E make dem undastand, so dat thru di church, all di rulers and pawas wey dey heaven go kon know God komplete wisdom, wey dey show ensef for difren ways.
Dis happen akordin to en plan wey go stand forever and E make am happen thru awa Oga God Jesus Christ
and na bikos Christ dey faithful, naim make us get di heart to fit rish where God dey.
Na dis make mi tell una sey, make una nor fear bikos of di tins wey I dey sofa, bikos na for una own good.
Bikos of dis, I dey knee down for awa Papa front,
where all di family for heaven and eart from get dia names.
I dey pray sey as en glory big rish, E go make una strong well-well with pawa thru en Spirit wey bi di really pesin inside una.
So dat Christ go dey inside una heart thru faith and wen una don strong well-well inside God love,
una go fit join all God pipol undastand how God love wide, long, high and deep rish.
Den una go really know di love wey Christ get, wey big pass evritin wey una go fit undastand and evritin inside God, go full una life.
So, make all di glory bi God own; di Pesin wey dey do pass di tins wey wi go fit ask or tink, thru en pawa wey dey work inside us.
Make all glory for Christ church bi en own from one generashon go rish anoda. Amen!Mi wey bi prisona, bikos I dey serve di Oga God; I dey beg una make una dey live una life as God wont.
Make una dey get pity for one anoda with kwayetnes, gentolness and patient, bikos of di love wey una get.
Make una dey do evritin wey una fit do to keep di unity wey di Spirit dey give, as una dey live togeda for peace.
Na one body and Spirit dey, bikos just as all of una get one hope from God wen E koll una,
na so too una get one Oga God, one faith, one baptizim,
one God and Papa wey dey above evribody; dey use evribody and dey inside evribody.
But God don give grace to all of us akordin to how Christ gift plenty rish.
Na dis make dem sey, “Wen e raiz-up go heaven, E karry many prisonas wey E free follow body and E give plenty gift to pipol.”
Na wetin dis word, “E raiz-up,” mean? E mean sey Christ first die and dem beri am for di eart.
En wey dem beri, naim still bi di pesin wey raiz-up pass di heavens, so dat e go komplete evritin.
Na Christ make some among us bi apostles, profets, evangelist, pastors and tishas.
Christ do like dis to prepare us for di ministry work, wey go make God church grow,
so dat wi go bi one for di tins wey wi bilive and wey go make us really know God Pikin. Den, wi go dey tink like Christ.
So make wi nor bi like shidren wey breeze dey karry up-and-down; shidren wey dey follow yeye tins wey human being dey tish and na dis tins dem dey take deceive pipol.
But, as wi dey do wetin dey good and korrect with love, wi go dey grow for evry side kon meet Christ wey bi di head.
Na from Christ di whole body dey grow well and join togeda thru di pawa wey dey support am. As each part dey do en work, na so di body go dey grow inside God love.
So, I dey use Christ pawa take tell una dis tins sey, make una nor live una life like Gentile pipol wey dey tink only bad and tins wey nor get sense.
Dia mind dey for darkness and dem nor get part for di life wey God dey give, bikos dem sturbon and nor fit undastand.
Dem dey do wayo, dey give dia body to yeye tins; tins wey nor dey pure and dey wiked.
But wi nor tish una like dat about Christ.
If na thru, den una don hear and learn di trut about am, just as di trut dey inside Christ.
Koncerning di kind life wey una dey live before, wi sey make una trowey dat bad spirit wey dey make una do bad-bad tins
and make una dey tink betta tins for una mind.
Den, true raitiousness and holiness wey di trut dey bring, make una wear di new man wey God don kreate like ensef.
Since una don stop to lie, make una start to tok trut give una neighbour, bikos all of us na membas for Christ body.
If una dey vex, make una nor sin and make day nor dark still meet una dey vex.
Make una nor give di devil any shance.
Pesin wey dey tif, make e nor tif again. Instead, make e work hard and do good with en own hand, so dat e go fit give pipol wey nor get.
Make una nor allow any bad word kom out from una mout, but make una word dey give poor pipol hope, so dat e go bless pipol wey hear am.
Make una nor do wetin go make di Holy Spirit vex. Bikos na di Holy Spirit bi di mark wey God put for una body, so dat for judgement day, E go know doz wey E go save.
Una must stop to get bad belle; to dey vex; kworel and to dey tok bad-bad word.
Make una dey good to one anoda; dey sorry for pipol and dey forgive each oda, just as God forgive una thru Christ.So, make una dey bihave like shidren wey God love well-well.
Make wi love one anoda, just as Christ love and sakrifice ensef as ofrin wey get betta smell to God, bikos of us.
To dey sleep with pesin wey yu nor marry; dey do tins wey nor dey pure and get long-trot, make una nor allow dis tins dey among una, bikos dem nor good for God pipol.
Make una nor allow yeye and foolish word kom out from una mout. And make una nor dey tok anyhow or use bad word, bikos all dis tins nor good. Instead, make una dey tank God with una mout.
One tin wey una must know bi sey, pesin wey dey sleep with who e nor marry; wey nor dey pure or wey get long-trot and dey serve juju, nor go enter Christ and God kingdom.
Make una nor let anybody deceive una with yeye word, na dis tins make God dey vex for doz wey nor dey obey am.
So make una nor join dem.
Before-before, una dey for darkness, but naw, una bi lite wey dey shine inside Christ. So make una dey do tins like shidren wey get lite,
bikos di fruit wey lite get, dey bring goodness, raitiousness and trut.
So, make una always dey do tins wey go make God happy.
Make una nor put hand for bad tins, instead, make una dey espose dem.
Shame nor go let wiked pipol tok about wetin dem dey do for sekret.
But evribody go si evritin wey kom out for lite.
Bikos na lite dey make evritin shine kom out and na dis make dem rite sey: “Wake-up; yu wey dey sleep! Make yu raiz from grave and Christ go shine for yor life!”
Make una dey kareful as una dey live una life. Make una nor bi like pipol wey nor get sense.
Make una use evry shance wey una get well, bikos dis time wey wi dey so, dey evil and wiked.
Bikos of dis, make una get sense to undastand wetin awa Oga God word tok and mean.
Make una nor dey drink strong drink, bikos e go distroy una. But make una allow God Spirit fill una mind.
Make una dey tok to unasef with psalms, hymns and spiritual songs. For inside una heart, make una dey praiz God with hymns and psalms.
With awa Oga God Jesus Christ name, make una dey tank God awa papa for each oda.
Bikos of di respet wey una get for Christ, make una dey respet one anoda.
Una wey bi wife, make una dey respet una husband, just as una dey respet Christ,
bikos na di husband bi di wife head, just as Christ bi head for di church and naim en save di body.
As di church dey submit to Christ, na so too, wife suppose submit to dia husband for evritin.
Husband, make una love una wife, just as Christ love di church kon sakrifice en life for am,
so dat e go fit make am klean, thru baptizim and God word.
E do like dis, so dat di church go bi like wife wey fine well-well, wey nor get any stain, dey do anyhow or get any oda tin wey fit spoil am.
Na so too, husbands suppose love dia wife like dia own body. Man wey love en wife, love ensef.
Nobody don ever hate e own body, but e dey feed and kare for am, just as Christ dey kare for di church,
bikos wi bi part for en body.
Na bikos of dis, man go live en papa and mama go join en wife and di two of dem, go bi one flesh.
Dis sekret wey I dey tell una so big well-well, but na di tin wey dey between Christ and di church, I dey tok about.
So, each man suppose love en own wife, just as e love ensef and evry wife suppose respet en husband.Shidren, as una know God, make una dey hear una papa and mama word, bikos na wetin una suppose do bi dat.
Make una respet una papa and mama, bikos na dis bi di first kommandment from God wey get promise.
So dat e go betta for una and una go get long life.
Una wey bi papa, make una nor make una shidren vex, but make una raiz dem to follow Christ tishing.
Una wey bi savant, make una dey obey una masta with fear, respet and with klean mind like sey, na Christ una dey obey.
Make una nor bi like pipol wey dey do dia work wen dem si sey, pesin dey look dem; bikos dem dey fine good face. Instead, as una bi Christ savant, make una dey do wetin God like from una heart.
Make una dey do una work with betta mind like sey, na Christ una dey do am for and nor bi human being,
bikos una know sey, each pesin; weda e bi slave or e dey free, if e do wetin dey good, Christ go reward am.
And una wey bi masta, make una dey trit una savant well. Make una nor make dem fear, bikos both yu and dem get di same masta for heaven and E nor dey favor pesin anyhow.
Finally, make una dey strong with Christ mighty pawa.
Make una wear komplete soja uniform wey God dey give, so dat una go fit stand fight di wayo wey devil dey use.
Bikos, wi nor dey fight against human being, but na against di wiked rulers wey dey for dis world, against evil spirits and pawas wey dey di heavens.
Na dis make mi sey, make una wear komplete soja uniform wey God dey give, so dat una go fit stand for groun wen trobol and wahala go kom and wen una don win, una go still stand well.
So, make una stand well-well kon tie trut like belt round una waist, den wear bullet proof koat as raitiousness for una body.
Make una wear shoe for leg wey go show sey, una dey ready to prish di Good News wey dey give pipol peace
and with all dis, make una karry faith wey go help una kwensh all di wiked arrows wey Satan dey trow.
Make una wear salvashon like priest kap for head kon whole di Spirit swod wey bi God word.
With difren prayers, make una dey ask God to help una. Make una always dey pray with di Spirit and dey shine una eyes well-well. Make una nor give up, but make una kontinue to pray for all God pipol.
Make una pray for mi too sey, make God give mi betta word anytime wen I open my mout to tok and make I fit esplain di sekret wey dey di gospel.
I bi God messenja, even doh I dey for prison naw. But make una pray sey, I go dey tok with boldness as I suppose to tok.
Tikikus wey bi my special broda and faithful savant for God work, go tell una evritin, so dat una go know wetin dey happen to mi for here.
Na bikos of dis I send am kom meet una, make una for know how tins dey with us for here and make e for fit enkourage una heart.
I pray sey make God, awa Papa and Oga God Jesus Christ give all my fellow Christian brodas and sistas peace, love and faith.
Make God grace dey with evribody wey love awa Oga God Jesus Christ with di love wey nor dey die.Dis leta na from Paul and Timoti, wey bi Jesus Christ savant. To all God pipol for Filippi, with dia bishops and leaders.
Make God awa papa and Oga God Jesus Christ give una grace and peace.
I dey tank my God evritime I remember una.
Evritime wen I dey pray for una, I dey do am with happiness,
bikos of how una dey help mi prish di gospel from di first day wey una hear am kon rish today.
I dey sure sey, di Pesin wey start dis good work for una life, go make am pafet until di day wen Christ go kom.
So e dey good for mi to dey tink about una like dis, bikos una dey my heart. Una don follow mi share from God favor, even wen I dey prison and wen I dey prish di trut about di gospel.
God know sey, bikos of Christ love wey dey my heart, I dey miss una well-well.
I pray make una love dey strong more-more for God tins wey una learn and make E help una undastand,
so dat una go fit choose wetin betta pass and as una dey do so, una go dey ready for di day wen Christ go kom.
Make di work wey Christ do for us and how to please God, full una mind. Den all di glory and praiz go bi God own.
My brodas and sistas, I wont make una know sey my sofa na to make di gospel stand.
Di sojas wey dey guide di prison and all di oda pipol don know sey, na bikos of Christ, I dey prison
and bikos of di prison wey dem put mi so, almost all di brodas and sistas faith for Christ, don strong well-well. And naw, dem don dey prish God word without fear.
True-true, na jealousy and kworel make some dey prish about Christ, but odas dey do am with betta mind.
I know sey dis ones na love make dem dey do am, bikos dem know sey I dey here to defend wetin dem dey prish.
Doz oda ones wey dey prish about Christ dey do so, bikos dem dey tink about diasef and wetin dem go gain. Dem nor dey do tins with klean mind and dem tink sey dem fit kause more trobol for mi, bikos I dey prison.
But dat one nor matter to mi. So, weda dem dey pritend or do am with klean mind, di message about Christ dey kontinue and na dat one dey make mi happy. I go always dey happy,
bikos I know sey na una prayer and di help wey Christ Spirit dey give, dey save mi.
Di hope wey I get bi sey, shame nor go ever fit katch mi; my heart go strong well-well and as I dey do naw, na so I go always dey do. Evritin for my body go praiz Christ, weda I dey alive or I don die.
Bikos to mi, to dey dis life, na to live for Christ and to die inside Christ, na dat one betta pass.
If I kontinue to dey live inside dis body, e mean sey I go do betta work, but I nor know wish one I go like pass.
Naw, I know wish one I go choose, bikos I won go dey with Christ and na dat one betta pass.
But e go good for una as I still dey for dis body.
I dey sure of dis tins: I know sey I nor go die naw, so dat I go kontinue with una and as una dey inside di faith, una life go dey betta more-more.
So wen I kom meet una again as una dey serve Christ, una go get more rizin to dey happy bikos of mi.
Make una life dey show sey una bilive Christ message, so dat weda I kom si una or not, I go dey hear sey una dey strong with one spirit, one mind and dey fight togeda make di gospel for stand.
Make una nor fear una enemies, bikos dem go soon skata and dat na sign to show sey God go save una.
God don give una dis sign, nor bi only make una for bilive Christ, but make una for still sofa for am,
bikos una dey face di same sofa wey una si mi dey face. And I wont make una know sey, even naw, I still dey sofa di same tin.Gain dey to serve Christ? Konfort dey for en love? Fellowship dey between pipol and God Spirit? Una heart good rish to show pipol mesi?
Den, make una let my joy dey komplete, as una dey gri with each oda and dey love and work togeda with one mind.
Make una nor dey karry body up, but make una trit each oda like unasef. Instead, una dey do wetin una like, bikos of di tins wey una go gain, so dat una go fit boast.
Make una nor dey tink about unasef alone and wetin una wont, but make una dey tink about wetin good for odas too.
Make una get di same mind wey Christ get:
wey bi sey, even doh en with God na di same, e nor boast about am.
But e leave evritin wey e get for heaven kon bi like savant. So e kom dis world as human being.
E put en body down kon obey God, until Jew pipol kill and nail am for cross!
Bikos of dis, God raiz am up kon gi-am di name wey big pass evry oda name,
so dat wen dem koll Jesus name, evribody and evritin must knee down, weda dem dey heaven, eart or for under di eart
and evry tongue go konfess sey, “Na Jesus Christ bi di Oga God.” Den all di glory go bi God own.
So, my friends wey I love; pipol wey dey always obey mi, (nor bi only wen I dey with una, but una dey obey well-well, even wen I nor dey with una). Make una kontinue to do God work with all una heart, so dat una salvashon go full well-well,
bikos na God dey work inside una and una go fit do good tins kon get di pawa wey go make una happy.
Make una nor use vexnashon take work for God,
so dat una nor go get any blame and una go dey klean. God Pikin nor get fault; even doh una dey live for di world wey bad pipol dey, una go dey shine like stars,
bikos una get God message wey dey give life. So, di day wen Christ go kom, I go get rizin to boast sey I nor run dis race or work for nor-tin.
But even if dem take mi offa sakrifice for una, I go dey happy,
so make una kom follow mi rijoice.
As Jesus Christ wont am, I go send Timoti kom meet una, so dat my heart go strong small, with di news wey I go hear about una.
Among all di pipol for here, na only Timoti get di kind mind wey I get for una and naim dey make mi tink of una and how una dey manage.
Di odas dey busy with dia own matter, but nor bi matter wey koncern Christ.
Una know how mi and Timoti bi, sey as pikin dey work with en papa, na so e dey follow mi work, so dat di gospel go stand.
I go soon send am kom meet una, so dat una go know how my kondishon bi.
Aldo I bilive Christ sey, e nor go tey, before mi mysef go kom visit una.
But before dat time, I don tink am sey, e good make I send Epafroditus kom meet una. En na my broda, ko-worker and soja. Na una messenja e bi and e dey help mi anytime wey I nid anytin.
True-true, e miss all of una well-well and en mind dey worry am, bikos una hear sey e nor well.
E sick well-well sotey e nearly die. But God get mesi for am; nor bi only for am, but for mi too, so dat I nor go kry join di one wey I dey so.
Na dis make mi won really send am kom meet una, so dat wen una si am, belle go sweet una again and I nor go dey worry about una.
So make una welkom and respet am as una broda for Christ with happiness,
bikos e nearly die bikos of Christ. E put en life for danger, so dat e go fit help mi do wetin una for do, since una nor dey here.Finally, my brodas and sistas, make una happy bikos una get Christ. I dey rite di same tin give una again, bikos e go help una.
Make una shine una eye, bikos of doz wey dey bihave like dogs and wiked pipol wey dey ponish dia body!
Na wi bi di really sekonsishon; di pipol wey dey woship God thru en Spirit; pipol wey dey happy inside Christ and wi nor dey put awa hope for wetin pipol dey do.
Aldo my own rizin important too. If anybody tink sey e get betta rizin to put hope for wetin human being dey do, mi Paul, get pass dem.
Dem sekonsaiz mi eight days afta dem born mi. I kom from Israel, Benjamin tribe and I bi Hibru man. I bin dey live akordin to di law, bikos I bi Farisee.
Bikos I really won do God work, I kon dey kause sirious wahala for di pipol wey dey di church. I do evritin just as di law sey make wi do, so dat wi go dey good for God eye. So, I nor get any fault.
But all dis tins wey I si as gain, I kon kount dem to bi nor-tin bikos of Christ.
Nor bi only doz ones, but naw, I dey look evritin as nor-tin, wen I kompare am with Christ, my Oga God wey I know and I trowey evritin, bikos of am. True-true, I dey look all doz tins as yeye, so dat I go fit gain Christ,
kon bi one with am. My raitiousness nor kom from di law, but I dey raitious thru my faith for Christ. Bikos na thru faith God take make us dey raitious with am.
Wetin I wont na to know am and di pawa wey wake Christ from deat; to sofa wetin e sofa; to bi as e bi wen e die,
so dat mi too go still wake-up from deat, as e wake.
Nor bi sey I don get evritin wey I wont or God don make mi pafet, but I dey try make I get di prize wey dey kom from God kon hold am as Jesus Christ whole mi.
My brodas and sistas, I nor look mysef like sey I don get evritin wey I wont. Bikos I dey tink of only one tin wey bi: To forget di tins wey don pass kon dey porshu di ones wey dey front
and as I put my mind for dis tins, I dey try to get di prize wey bi life for heaven; prize wey make God koll us thru en pikin, Jesus Christ.
So wi wey don mature for Christ, make wi get dis kind mind. But if una dey tink difren tins, I bilive sey God go show una di trut.
So, make wi kontinue to follow di rules wey wi dey follow.
My brodas and sistas, make una dey live like mi and dey learn from odas wey dey follow us as ezample.
Bikos I don tell una before and I dey tok am again with tears for my eye sey, di way many pipol dey bihave, dey show sey dem bi enemies to Christ cross.
Dem go end for hell; na dia belle bi di god wey dem dey serve. Tins wey suppose make dem shame, naim dey make dem happy and na only tins for dis world dem dey tink about.
But wi bilong to heaven and wi dey wait awa Savior wey kom from der, wey bi Oga God Jesus Christ.
E go use en pawa wey make am Oga God for evritin, take shange dis awa ordinary body and awa body go kon bi like en own wey get glory.My brodas, sistas and friends wey I love, I dey hongry to si una, bikos una dey make mi proud. My friends wey I love, make una stand well inside Christ!
I dey beg Euodia and Sintike make dem gri togeda inside Christ.
Yes, my good friends, I still dey tell una, make una help dem. Dem try as dem dey prish di gospel with mi, both Klement and my oda ko-workers, wey dia name dey inside Christ Life Book.
Make una always dey happy inside Christ. I dey tok again sey, make una dey happy!
Make evribody know sey una nor like wahala, bikos Jesus go soon kom.
Make una nor let anytin worry una for mind. Instead, for evry kondishon wey una dey face, make una ask God thru prayer for evritin wey una nid and make una always dey tank am, as una dey pray.
Den God peace wey pass wetin human being fit undastand, go guide una heart and mind, inside Christ.
Finally, my brodas and sistas, tins wey bi true; wey get respet; wey fine; wey pipol dey tok good about; wey good well-well; wey rish to praiz, na dis kind tins una suppose to dey tink about.
So anytin wey una learn, hear and si mi dey do, make una dey do dem too. And di God wey dey give us peace, go dey with una.
I dey happy well-well inside Christ, bikos una don finally show sey, una dey tink about how I dey manage. (I know sey una get mi for mind before, but una nor get shance to do anytin for mi).
I nor dey tok dis one bikos I nid anytin, but na bikos I don learn to dey okay for any kondishon wey I si mysef.
E get sometaim wey I nor get and sometaim, I dey get plenty. But for evry kondishon, I don learn how to dey okay, weda my belle full or I dey hongry; weda I get plenty or I nor get anytin at-all.
I fit do evritin thru Christ wey dey give mi pawa.
But una try well-well as una help mi wen I dey trobol.
Filippi pipol, una know sey, wen I komot from Masidonia, for di time wen I just start to prish di gospel, na una bi di only church wey help mi and na only una dey follow mi share for my happiness and sofa.
Bikos even for Tesalonika, una still send tins kom give mi.
I nor dey tok dis bikos I wont gift, but make una for gain from dis work wey una dey do.
Naw, I get evritin wey I nid, bikos Epafroditus don give mi di tins wey una send. And na dis bi di ofrins wey dey make belle sweet God.
My God go give una evritin wey una nid, bikos of en glory and propaty wey dey inside Jesus Christ.
Make evribody give glory to God awa Papa, forever and ever. Amen.
Make una greet God pipol wey dey for Christ.
God pipol wey dey here dey greet una too, especially doz ones wey kom from Caesar house.
Make awa Oga God Jesus Christ grace dey with una spirit.Dis leta na from mi Paul, Jesus Christ apostle and Timoti my broda, bikos na so God wont am.
To all God pipol for Kolosse, wey bi awa brodas and sistas for Christ. Make God awa Papa give una grace and peace.
Wi dey always tank God wey bi Jesus Christ Papa, anytime wen wi dey pray for una,
since wi hear about how una bilive Christ and di love wey una get for God pipol.
Wen una first hear about di Good News wey bring trut, una kon get love and faith for wetin God prepare for una for heaven and na dis gospel
kom meet una. Dis gospel dey bear fruit for di whole world and since di day wey una hear am, una don undastand as God grace big rish and e don dey bear fruit and grow among una.
Awa broda Epafras, wey dey work for Christ with all en mind, even doh wi nor dey der, na-im tish una di gospel
and e kon tell us about di love wey di Spirit give una.
Bikos of dis, wi too, since wi hear about una, wi neva stop to dey pray for una. Wi dey tell God make E show una wetin E wont, so dat una go dey wise and undastand God Spirit,
den una life go betta just as Christ wont. For all di good tins wey una dey do, make una dey bear fruit and learn to know God more-more.
Wi still dey pray sey una go dey strong with God pawa wey get glory. Una go show sey una dey patient and get strong mind for God work with happiness.
Make una dey tank God, bikos E don make una share from wetin en pipol get for en kingdom wey dey give lite.
E save us from darkness pawa and put us for di kingdom wey E give di pikin wey E love.
Dis na di pikin wey pay for us, so dat wi go dey free and God go forgive us awa sins.
God wey wi nor dey si, na Jesus bi en image and for evritin wey E kreate, na Jesus bi di first.
Bikos God kreate evritin for heaven and eart thru en pikin; both Fisical and spiritual tins; weda dem get pawa or dey rule for difren-difren place; God kreate dem thru am and E kreate dem for am.
Christ dey before evritin and bikos e dey, evritin still dey where dem dey.
Na-im bi head for di body wey bi di church and from di biginnin, na-im bi di first-born wey raiz-up from grave, so dat e go bi nomba one for evritin.
God dey happy sey evritin wey dey inside am, dey inside en pikin too
and thru Christ blood wey e pour out for us for di cross, God go draw evritin back to ensef afta E don make peace with tins for heaven and eart.
Before-before, bikos of di wiked tins wey una dey do and tink, una dey far from God and una bi en enemy.
But naw, with en pikin blood, E don draw una klose kom en present, so dat E go make una en friends wey nor get stain or fault and wey dey holy.
If true-true una get faith and una leg strong for groun, den una go get hope kon whole di gospel wey una hear. Dem don prish dis gospel give evribody for di world and mi Paul don bi di gospel savant.
I dey happy for di sofa wey I dey sofa for una and for di church wey bi Christ body, so I dey take my body komplete wetin remain for Christ sofa.
I bi savant for di church, bikos of di work wey God sey make I do for una and I dey do am to komplete God work.
So di sekret wey E hide from awa grand-grand papa dem and evribody wey dey di world before, E don open am make en pipol si.
God wont make dem know di rishis wey dey en glory; wey di sekret get for evribody and na-im bi Christ wey dey inside una. So una get hope sey una go share for God glory.
As wi dey tell evribody wetin dem go do, wi dey prish Christ and tish with wisdom, so dat wen wi go show una to Christ, una go don dey pafet.
So na dis tins I dey struggol and work for akordin to en pawa wey dey work inside mi.Pipol for Laodicea and doz wey neva si mi face-to-face, I wont make una know how I dey work for una rish.
Wetin I wont bi sey, wen una don really undastand God sekret wey dey inside Jesus Christ, make una heart dey strong with love, so dat una go get evritin wey una wont.
Bikos all di wisdom and knowledge wey God get, E hide dem inside Christ.
I dey tok all dis tins, so dat nobody go dey deceive una with argument.
And even if I nor dey der with una, my spirit dey der and I dey happy sey una mind nor dey shange and una faith for Christ, still strong well-well.
So, just as una asept Jesus Christ as una Oga God, make una kontinue to live una life inside am.
Make una dey strong for groun and dey grow inside Christ, so dat una faith go strong as wi dey tish una and una go dey tank God well-well.
Make una take kare and nor let anybody fool una with wayo tok about human being wisdom and spiritual pawas wey dey rule di world, but make una dey do as Christ wont.
Bikos na Christ dey show us evritin about God.
And una dey komplete inside am; bikos na-im bi di head for all di pawas wey dey for heaven and eart.
Dem sekonsaiz una inside am. Dis nor bi human being sekonsishon, but na di spirit own wey Christ dey do.
Bikos wen dem baptize una, dem beri una with am and una follow am raiz-up thru di faith wey God pawa dey give and na dis God raiz am up.
Even doh una bin don die inside una sin bikos dem nor sekonsaiz una body, God kon make una dey alive with am, bikos E don forgive una sins.
E don distroy doz bad-bad tins wey una dey do and wetin dem rite about awa debt wey fit kill us, God remove am kon nail dem for di cross.
God disgrace wiked and evil rulers for publik, wen E win dem for di cross.
So make una nor let anybody take food, drink, party, new moon or Sabat Day matter, take judge una.
Bikos all dis tins na shadow for di tins wey go kom, but di really tin, na Christ!
Make una nor let doz wey dey pritend and woship angels judge una. Dat kind pesin dey tok anyhow about vishon wey e sey e si, but na yeye tins and sin full en mind.
Dat pesin nor dey with Christ wey bi di head. Bikos na Christ join di whole body togeda, as dem dey grow inside God.
Since una don die with Christ and e don free una from wiked pipol, den why una still dey bihave as pipol wey nor know God?
Wen dem sey, make pipol nor whole, chop or tosh some tins, e nor mean anytin.
All dis tins dey yuzles as pipol dey use dem, bikos na human being make all dis rules.
E bi like sey dis tins get wisdom, bikos pipol dey woship angels; dey pritend sey dem good and dey sofa dia body, but dis wisdom nor get value, bikos e nor fit stop pesin make e nor do di yeye tins wey dey en mind.So, if God raiz una with Christ, den make una put mind for tins wey dey heaven; di place where Christ for sidan for God rite side.
Make una dey tink about tins for heaven, nor bi tins for dis eart,
bikos una don die and una life dey save with Christ for inside God.
Wen Christ (wey bi una life) go kom, una go follow am kom with glory.
So make una kill evry bad karata wey dis world dey bring: Like to dey sleep with pesin wey una nor marry; dey bihave anyhow; follow dis world tins; dey do bad tins; long-trot and to serve juju.
Na dis tins dey make God vex for doz wey nor dey obey am.
Na so una dey live una life before wen una bi sinnas,
but naw, to dey vex anyhow; to get bad mind for pesin; to take mout spoil pesin and to dey curse pipol, make una remove dem from una life.
Since una don kill una old sef and di tins wey una dey do before, make una nor dey lie give each oda.
Make una wear di new pesin, so dat una go dey new as una dey learn to know and bi like di Pesin wey kreate una.
For heaven, e nor get anytin like Greek or Jew pesin; pesin wey dem sekonsaiz or not; bush pesin; pipol wey dey chop human being; slave or free pesin, but na Christ bi all and e dey inside all of us.
So, as pipol wey God don choose, wey holy and wey E love well-well, make una kwik dey sorry for pipol; dey gentol; nor dey karry body up and wear patient like klot for body.
Make una dey bear with each oda; dey forgive each oda; even doh una get wahala with anybody. Just as Christ don forgive una, make una forgive odas too.
With all dis good tins, make una love one anoda, bikos na love bi di best tin wey fit whole una togeda.
Make Christ peace dey rule una heart (bikos na thru dis peace, Christ take koll una as one body) and make una dey tank God.
Make Christ word stay inside una and make una dey tish each oda with wisdom wey go make una heart strong. Make una dey sing psalms, hymns and spiritual song and dey do all dis tins to really tank God from una heart.
For anytin wey una dey do, weda una dey tok or do oda tins, make una do am with awa Oga God Jesus Christ name and tank God thru am.
Una wey bi wife, make una dey do wetin una husband wont, as Christ pipol suppose do.
Una wey bi husband, make una love una wife and nor dey wiked to dem.
Una wey bi pikin, make una dey obey una papa and mama for evritin, (dey do evritin wey una papa and mama tok), bikos na wetin Christ like bi dat.
Una wey bi papa, make una nor do wetin go make una shidren vex, so dat life nor go taya dem.
Una wey bi savants, make una obey una mastas (dey do wetin dem tok) for evritin and nor bi only wen dem dey look una. Make una nor dey do like pipol wey wont make dempraizdem, butmakeunadeyobeywithbettamind, bikosunadeyfearGod.
Anytin wey una dey do, make una do am with all una body, like sey una dey do am for Christ and nor bi for pipol,
bikos una know sey na Christ una really dey serve and una know sey E go reward una.
Pesin wey do bad, God go pay am back for wetin e do, bikos God dey judge evribody akordin to wetin dem do, since E nor dey support anybody anyhow.Una wey bi masta, make una trit una savants well and nor shit dem, bikos una know sey, unasef get masta for heaven.
Make una dey sirious for una prayer. Make una dey shine una eye as una dey tank God wen una dey pray.
Like dis too, make una dey pray for us, so dat God go give us betta shance to tok about Christ sekret, wey make mi dey prison.
Make una pray make I tok well, so dat pipol go undastand mi.
Make una dey wise as una dey tok with pipol wey nor dey follow Christ. Make una use evry shance wey una get well.
Make all of una word dey good and sweet like wetin dem put sugar, so dat una go know how to ansa evribody.
Tikikus, my broda wey I love and awa Oga God savant; wey dey work well-well like mi, go tell una evritin wey dey happen to mi.
Na bikos of dis I send am kom meet una, so dat una go know how tins bi for us and make e for give una heart.
Onesimus, di broda wey dey with us, wey wi love well-well, wey bi one of una, I dey send am follow Tikikus. Dem go tell una evritin wey dey happen for here.
Aristakus, wey follow mi dey prison dey greet una and Mark wey bi Banabas kousin (wey wi bin tell una sey, if e kom meet una, make una welkom am) dey greet una too.
Jesus wey dem still dey koll Justus, dey greet una. Jew pipol wey bi Christian and dey follow mi do God work, na only dem dey help mi.
Epafras, wey bi one among una and Christ savant, dey greet una. E dey pray well-well for una, so dat una leg go strong for groun and una go grow as una dey learn di tins wey God wont.
Bikos I bi witness sey, e don work well-well for una and doz wey dey Laodicea and Hierapolis.
Awa friend Demas and Luke, wey wi love well-well, wey bi doctor, dey greet una too.
Make una tell di brodas and sistas wey dey Laodicea, with Nimfa and di pipol wey dey gada for en house sey, I greet dem.
And afta una don read dis leta, make una let di pipol for di church wey dey Laodicea, read am too. Den make una still read di leta wey I rite give dem.
Make una tell Arkippus sey, make e finish di work wey Christ gi-am.
Mi Paul, dey rite dis greetin with my own hand. Make una remember di shains wey dem take tie mi and make God grace dey with una.Na Paul, Silas and Timoti rite dis leta go give God and Jesus Christ pipol wey dey di church for Tesalonika. Make God grace and peace dey with una.
Wen ever wi dey pray, wi dey always tank God for all of una.
Wi remember di work wey una don do thru faith and as una dey bear bikos of di hope wey una get about awa Oga God Jesus Christ.
Awa brodas and sistas wey God love, wi know sey God don choose una as en own.
Nor bi only thru ordinary word wi take prish di gospel give una, but na with di Holy Spirit pawa and wi show sey, evritin wey e tok, na true. Una know how wi dey live and help una.
So, una kon bigin do as wi and Christ dey do; even doh una sofa well-well, una receive di message with joy wey di Holy Spirit dey give.
So una bi ezample to all di pipol wey bilive Jesus for both Masidonia and Akaia.
Bikos nor bi only sey di message about Christ don rish evriwhere for Masidonia and Akaia, but dem don hear di news about una faith for evriwhere. So wi nor even nid to tok about una again.
Pipol dey tok about how una welkom us and leave di juju wey una dey serve before kon follow di true God wey get life.
And una dey wait en pikin wey dey kom from heaven. Dis na en pikin, Jesus wey E wake from deat and na-im go save us from God vexnashon wey dey kom.Awa brodas and sistas, una know sey awa visit nor dey yuzles.
Before wi kom meet una for Tesalonika, dem sofa and trit us anyhow for Filippi and many pipol nor wont make wi tok, but awa God give us pawa to prish en Good News.
Bikos wetin wi dey prish nor bi with mistake, dirty mind or wayo,
but na God choose us to prish di gospel and na so wi dey prish am. Wi nor dey do am make pipol for praiz us, but make God wey dey si awa heart, praiz us by ensef.
As una know, wi nor ever try to win una with sweet words. And God na awa witness sey wi nor dey pritend to bi una friends bikos of una money.
Wi nor ever sey make pipol praiz us; weda na una or odas.
Wen wi dey with una, wi dey gentol like as mama dey kare for en pikin, even doh wi for fit kollect money from una since wi bi Christ apostles.
Bikos wi love una, wi dey happy as wi dey share God word and awa own life with una.
But awa brodas and sistas, wi hope sey una remember as wi dey work for both day and nite, so dat as wi dey prish di gospel, wi nor go bi problem to una.
As wi dey live with una wey bilive Christ, una and God na awa witness sey, wi dey holy and dey do good tins for God eye without fault.
As unasef know, wi dey trit una as papa dey trit en shidren.
Wi dey advise, beg and tok to una sey, una must live una life as God wont, bikos na-im koll una enter en own kingdom and glory.
Wi still dey tank God evritime, bikos wen una asept God message wey una hear from us, una nor asept am like sey na human being message, but una asept am as God message and true-true na God message e bi and God dey work inside una wey don bilive.
My brodas and sistas, na di same tin happen to God church for Judea and una wey bilive Christ for der don still sofa pain from una kountry-men wey bi Jew pipol.
Di same Jew pipol wey dey ponish us, na dem still kill awa Oga God Jesus Christ and di profets. Dem dey wiked to evribody and nor dey do wetin God wont.
Dem even try to stop us, so dat wi nor go prish di message wey go give salvashon to Gentile pipol. As dem dey do so, dia sins dey plenty more-more. But naw, God vexnashon with ponishment dey kom meet dem.
My brodas and sistas, afta wi leave una (even doh wi still dey tink about una), wi kon dey try to make sure sey wi si una again bikos of di love wey wi get for una.
Wi bin won kom si una (mi wey bi Paul don try to kom many times), but Satan spoil awa plan.
Nor bi una bi awa hope, joy and crown wey wi go take boast give Jesus wen E kom? Yes! Na una!
Bikos na una bi awa joy and glory!Wen wi nor fit bear-am again, wi kon sey wi go stay for Atens by awasef.
So wi kon send Timoti, awa broda wey dey follow us do God work sey, make e kom enkourage una koncerning una faith,
so dat nobody among una go dey fear, bikos of all dis sofa. Unasef know sey all wetin dey happen, na as God plan am.
Wen wi dey with una, wi dey tell una before di time rish sey, wi go sofa well-well and e don dey happen as una dey si am.
So wen I nor fit bear again, I send pesin make e help mi shek how una faith bi, bikos I dey fear sey devil wey dey tempt pipol, don tempt una and all di work wey wi do among una, don dey yuzles.
But naw, Timoti don kom meet us afta e si una and e tell us di Good News about di faith and love wey una get. E still tell us sey, una dey always remember and dey hongry to si us, just as wi dey hongry to si una.
So, awa brodas and sistas, for all awa trobol and sofa, awa heart dey strong about una, bikos of una faith.
Naw, wi dey alive again, bikos una stand well for Christ
and wi dey tank God for una. Wi dey tank am for di joy wey wi get for en present bikos of una.
Wi dey pray with all awa mind for day and nite sey, make God let us si una again kon let una know evritin wey una suppose know about una faith.
Make God awa papa and Oga God Jesus prepare road for us, so dat wi go si una again.
Make Christ make una love for each oda and for evribody, grow more-more and big, just as awa love for una bi,
so dat una heart go dey strong for holiness. And for di time wey Christ go kom with en pipol, una go dey without fault for God present.Finally, my brodas and sistas, wi dey ask and beg una bikos of Christ sey, as una don hear from us about how una suppose live as God wont (as una dey do naw), make una kontinue to dey live like dat.
Una know di kommand wey wi give una thru Christ.
Na wetin God wont bi dis: Make una dey holy; komot hand for bad tins; nor sleep with who nor bi yor wife or husband.
Una wey bi man, make una dey live with una wife for holiness and with respet,
nor bi to dey follow who yu nor marry, just as Gentile pipol wey nor know God dey do.
Make nobody shit en Christian broda or make am vex, bikos na God go fight for di pesin wey yu shit and wi don tell una before and wi still dey warn una sey, God go really ponish pipol wey dey do like dat.
Bikos God nor koll us to live yeye life, but na to live holy life.
So, anybody wey rijet wetin wi tok; nor bi human being authority e rijet, but na God wey give una en Holy Spirit.
No nid to rite give una about love for una fellow Christians, bikos God ensef don tish una about how una suppose love each oda.
And una really dey show love to di Christian brodas and sistas for Masidonia. My brodas and sistas, wi dey beg una sey, make una kontinue to dey do like dat.
Make una dey do well, so dat una go live kwayet life; dey mind una own business and dey work with una hand as wi kommand una before.
Like dis, doz sinnas go dey respet una and una go get evritin wey una nid.
Awa brodas and sistas, wi wont make una know di trut about doz pipol wey don die, so dat una nor go dey sad like pipol wey nor get hope.
Since wi bilive sey Jesus die and e wake-up; na so too wi bilive sey, doz wey bi Christian before dem die, God go raiz dem up.
Bikos wetin wi dey tish una naw, na wetin Christ tish sey: Wi wey dey alive wen Jesus go kom, nor go follow am go kon leave doz wey don die bikos, all of us go-go with am.
God big angel go shaut dey kommand as Christ dey kom down from heaven; di angel vois go dey loud with God trumpet and doz wey bi Christian before dem die, go first go up.
God go karry wi wey remain for dis world go meet dem for sky, den all of us go-go meet Christ for heaven.
So make una dey enkourage each oda with all dis word.Brodas and sistas, koncerning di time and sizin wen dis tins go happen, wi nor nid to rite anytin give una.
Bikos una really know sey, di day wen Christ go kom, e go bi like wen tif dey kom for nite.
Wen pipol dey sey, “Evritin dey okay and peaceful,” na dat time wahala wey go skata evriwhere go kom and e go bi like di pain wey woman dey face wen e won born and nobody go eskape from am.
But una wey bi awa brodas and sistas, make una komot from darkness, so dat, dat day nor go kom meet una as tif dey kom wen nobody dey espect,
bikos all of una na lite shidren. Wi nor bi nite or darkness shidren,
so make wi nor dey sleep as odas dey do, but make wi shine awa eye well-well.
Na for nite pipol dey sleep and dey drink anyhow.
But since wi bilong to lite, make wi dey kwayet, use faith and love take protet awa chest, den wear di hope wey wi get like priest kap for head.
Bikos God nor choose us to sofa en vexnashon, but to get salvashon thru awa Oga God Jesus Christ
wey die for us, so dat weda wi dey alive or wi don die wen e kom, wi go stay togeda with am for heaven.
So make una dey enkourage and help each oda, just as una dey do naw.
Naw wi dey beg una, awa brodas and sistas, make una dey respet doz wey dey work, guide and tell una wetin to do about dis matter wey koncern Christ.
Bikos of di work wey dem dey do, make una love and respet dem well-well.
Wi dey beg una, awa brodas and sistas, make una tell pipol wey dey bihave anyhow sey, wetin dem dey do nor good, den make una help doz wey dey weak, but make una dey patient with evribody.
Make una dey sure sey nobody pay bad for bad, but for evritime, make una always dey do good for each oda and for evribody.
Make una dey happy evritime.
Make una dey pray evritime.
Make una dey tank God for evritin, bikos na so God wont sey make una wey dey inside Christ dey do.
Make una nor drive God Spirit komot for una life.
Make una nor take God word wey pesin tok as yeye tin.
Make una test evritin kon dey do wetin good.
Make una nor put hand for wiked and evil tins.
Make God wey dey give peace, help una to dey holy go rish di end, so dat for di day wen Christ go kom, una spirit, soul and mind go dey without fault.
Di Pesin wey koll una to do en work dey faithful.
My brodas and sistas, make una pray for us.
Make una greet all di brodas and sistas as God wont am.
I kommand una with Jesus name sey, make una read dis leta give all di brodas and sistas wey bilive.
Make awa Oga God Jesus Christ grace dey with una.Na Paul, Silas and Timoti rite dis leta go give God and Jesus Christ pipol wey dey di church for Tesalonika.
Make grace and peace wey God awa papa and Oga God Jesus Christ dey give, dey with una.
Wi get betta rizin to dey tank God evritime for una, bikos una faith dey grow more- more and di love wey una get for each oda, dey grow too.
So, bikos of una faith and how una dey bear wahala and sofa, wi dey use una boast to all di pipol for God church.
Dis na sign sey God dey give korrect judgement. E wont make una dey good to inherit en kingdom and na bikos of dis kingdom, una dey sofa so.
E good as God dey ponish di pipol wey dey trobol una.
And una wey dey sofa so, God go give wi and una rest wen Christ go kom from heaven with en mighty angels.
Den Christ go use fire wey nor dey kwensh take ponish doz wey nor know God and wey nor dey obey wetin wi dey prish about am.
God go distroy dem and dia ponishment nor go ever end. Wen Christ go kom receive glory from di pipol wey e choose,
e go drive sinnas komot from en present, en pawa and en glory. Dat day, evribody wey bilive, go praiz am and true-true, una bilive evritin wey wi tell una.
Na dis make us dey always pray for una sey, as God koll una, E go make una dey good and evry good tin wey una wont, go happen to una thru en pawa, so dat una work wey una dey do with faith, go komplete.
So, bikos of una, pipol go dey praiz awa Oga God Jesus Christ and akordin to awa God and Oga God Jesus Christ grace, unasef go dey receive en blessing.Naw my brodas and sistas, for di time wen Jesus go kom and wen God go gada us go meet am, wi won tell una sey,
make fear nor dey una mind or spirit; even doh wi tell or rite give una sey Christ go soon kom.
Make nobody deceive una. Bikos dat day nor go kom until trobol go first kom and true-true, di pesin wey God go distroy, go kom out.
E go oppoz and karry ensef pass God and oda tins wey pipol dey woship. E go even sidan for God Temple dey tok sey e bi God.
Una remember sey wen I dey with una before, I tell una all dis tins.
And una know wetin dey stop am, bikos e go only kom out wen en time don rish.
Dis wikedness don already dey work for sekret and dem go dey sekret until di pesin, wey bi di Holy Spirit wey dey whole dem, go komot for road.
Den evribody go know who dis wiked man bi and God go distroy am with breeze from Christ mout kon beri am with di glory wey dey kom.
Di wiked man go kom with Satan pawa and e go do difren mirakles and wonders.
E go use wayo deceive doz wey go perish, bikos dem nor won love and respet di trut wey for save dem.
So God go make dem deceive dis pipol well-well and dem go bilive dia lie-lie.
Den God go distroy dem, bikos dem enjoy sin instead of di trut.
But my brodas and sistas wey God love, wi dey always tank God for una evritime, bikos God don choose una from di biginnin sey, E go save una with di Holy Spirit pawa wey go make una dey holy, since una get faith and trut.
E koll una enter en salvashon thru awa message, so dat una go fit get share for Christ glory.
So, my brodas and sistas, make una stand well for groun kon whole wetin wi tish una tait; weda na thru di words wey wi tok or letas wey wi rite.
Naw I dey pray sey, God wey love and give us betta konfort thru en grace and hope,
go enkourage and give una pawa for all di good work wey una dey do or di words wey una dey tok.Finally, my brodas and sistas, make una pray for us, so dat Christ message go kontinue to spread kon get glory just as e really get among una.
Make God diliver us from wiked and evil pipol, bikos nor bi evribody get faith.
But Christ dey keep en promise and E go make una strong.
Wi get mind sey Christ go help una and una go do all di tins wey wi tell una.
I pray make God guide una heart to undastand en love more-more, so dat una go get Christ patient.
My brodas and sistas, wi dey kommand una with awa Oga God Jesus Christ name sey, make una nor follow bilivers wey dey do anyhow and nor dey do as wi tell dem.
Una know sey una suppose to dey imitate us, bikos wi nor bihave anyhow wen wi dey with una.
Wi nor chop anybody food wey wi nor pay for. Instead, wi dey struggol and work hard for day and nite, so dat wi nor go bi wahala to una.
Nor bi sey wi nor get rite to ask una, but wi won use awasef as ezample for una,
bikos even wen wi dey with una, wi tell una sey, “Pesin wey nor ready to work, make e nor chop.”
Wi hear sey some pipol among una dey leave anyhow and dem nor dey mind dia business, instead dem dey put eye for anoda pesin tin.
Wi dey kommand and enkourage dis kind pipol with awa Oga God Jesus Christ name sey, make dem do dia work well, so dat dem go fit feed demsef.
My brodas and sistas, make e nor taya una to do good.
But if anybody nor obey awa message thru dis leta, make una look dat kind pesin well-well and make nobody follow am waka or do anytin togeda, so dat shame go katch am.
Make una nor si am as enemy, but make una korrect am as una broda.
Naw, make Christ wey dey give peace, give una en peace evritime and make di peace dey with una always.
Na mi Paul dey rite and greet una with my own hand, just as I dey do for evry leta wey I don send kom meet una.
Make awa Oga God Jesus Christ grace dey with all of una.