Paul wey bi Jesus Christ apostle thru God awa Savior kommand, na-im rite dis leta and na Jesus Christ bi di hope wey wi get:
To Timoti, my own pikin for di faith. Make favor, mesi and peace wey dey kom from God awa papa and Jesus Christ awa Oga God, dey with yu.
As I tell yu wen I dey go Masidonia, make yu korrect doz pipol for Efesus wey nor dey tish di trut
but dey waste oda pipol time with di words wey dem dey tok. Dis kind tin dey make pipol live yeye life, instead of to dey hear God word wey dey make pesin faith strong.
But di rizin why I dey give dis kommand, na bikos I love dem from my heart with betta mind and faith.
Some disobey dis kommand kon dey tok tins wey nor dey good.
Dem won tish pipol di law, but dem nor undastand wetin dem dey tok, even doh dem dey tok with strong heart.
But wi know sey di law dey good wen pipol dey obey am.
God nor give di law, bikos of good pipol, but na for pipol wey dey disobey and do anyhow. Dis kind pipol dey like to sin and dem nor dey fear God. Dem nor dey holy or get respet for anytin and dem fit kill dia papa, mama or anybody.
Di law na for pipol wey dey sleep with who dem nor marry; man wey dey sleep with man; woman wey dey sleep with woman; pesin wey dey sell pipol as slave; lie-lie pipol; doz wey dey promise and dem nor fit do am or anybody wey nor dey obey di rite tishings
wey dey dis betta gospel, wey awa Oga God sey make I dey prish.
I tank Christ awa Oga God, wey give mi pawa to do en work. Even doh I dey tok bad about am and dey opress en pipol before,
e si mi as good pesin kon choose mi to serve am. But God sorry for mi, bikos den I nor know wetin I dey do and I nor bilive en gospel.
But God grace big well-well with faith and love wey dey for Jesus Christ.
Dis na true word and e good for evribody to asept and bilive am sey: “Jesus Christ kom dis world kon save sinnas” and na mi worse pass.
But God sorry for mi, so dat Christ go use mi as betta ezample to show sey, e dey patient with even di pesin wey sin pass. Den odas go know sey, demsef go fit bilive am kon get life wey nor dey end.
Make all di honor and glory bi God own forever and ever! Na-im bi di King wey nor dey die, di One wey nobody dey si and na only en bi God. Amen!
Timoti my pikin, na as dem tok for di words wey dem profesai about yu before, na- im make mi give yu dis kommand. So make dis words make yu strong as yu dey fight for Christ.
Whole yor faith for Christ well and make yor mind dey klear. Bikos some pipol nor dey use good mind and bikos of dat, dia faith don skata.
Hymenaeus and Alexanda na ezample of doz kind pipol. I don give dem to Satan, so dat dem go stop to dey tok anyhow about God.First of all, I tell una make una dey pray, ask and tank God for evribody.
Make una pray for kings and doz wey dey rule, so dat wi go fit live for peace, get betta karata and good life with fear for God.
Dis kind tin good and na wetin God awa Savior dey like,
bikos E wont make evribody dey save and undastand di trut.
Bikos na only one God dey and na Jesus Christ wey kom as human being, bi di pesin wey dey bring God and human being togeda.
E die so dat evribody go dey free. Na dis message God go give di world, wen di time don rish.
Na dis tins make God choose mi as prisha, apostle and tisha to Gentile pipol, so dat I go prish faith and wetin bi trut (na true word I dey tell una so, I nor dey lie).
So, I wont make evribody dey pray for evriwhere, dey raiz dia holy hand without vexnashon or kworel.
I wont make wimen dey dress well with sef kontrol. Nor make yeye hair style; nor wear too mush gold or stones and klot wey dear well-well.
Instead, make dem get good karata as wimen wey dey fear God, suppose bi.
Make wimen dey kwayet and listin well as dem dey learn.
I nor allow woman tish or give dem authority ova men. Make dem kwayet dey listin,
bikos na Adam God first kreate, nor bi Eve.
And nor bi Adam, Satan deceive. Satan deceive di woman and na so sin take kom dis world.
But God go save di woman wen e won born, so-far e kontinue to get faith, love, holiness and dey kontrol ensef.Dis na true word: If any man like to bi leader, na betta work e wont.
Leader for church must bi pesin wey nor get fault; wey get only one wife; fit kontrol ensef; get sense and respet; dey welkom pipol and e bi good tisha.
Make e nor bi drunkard or pesin wey like to fight; but e must dey gentol. Make e nor bi pesin wey like to kworel or love money.
E must bi pesin wey dey manage en own house well and dey make en shidren obey and respet am.
If pesin nor fit manage en own house, na how e go take manage God church?
Who won bi leader must bi pesin wey get strong faith, bikos if e nor strong for faith, e go start to karry body up, den Satan go ponish am.
Pipol wey nor dey di church must dey tok good about di pesin wey bi leader, so dat dem nor go disgrace and make am fall enter devil trap.
Like dis too, deakons must bi pipol wey get good karata; nor bi pipol wey dey play wayo; dey drink anyhow or love money.
Dem must bi pipol wey get mind and dey prish di trut about di faith wey God don show us.
Before dem go choose deakons, make dem test dem well-well. If dem pass di test, den dem fit serve as deakons.
Like dis too, dia wifes must get good karata, nor bi wifes wey dey lie or gossip, but dem must fit dey kontrol diasef and dey honest for evritin.
Deakons must dey faithful to en wife and must fit kontrol en shidren and evritin for en house.
Doz wey don serve well as deakons, pipol go respet dem well-well and di faith wey dem get for Christ, go dey strong.
I dey rite all dis kommand to una naw, even doh I dey hope to kom si una soon,
so dat if I nor kwik kom, una go know how pipol suppose bihave for God church, wey bi di true pila and foundashon.
Wi know sey God ways dey great well-well: Christ kom as human being; di Spirit show sey e dey free; angels si am wen e kom prish among Gentile pipol; pipol bilive am for di world and God karry am go heaven with glory.Di Spirit tok sey for di last days, some pipol go leave di faith kon dey bilive lie-lie spirits and follow wetin demons dey tish.
Dis pipol dey lie and na wayo dem sabi do and dia mind don skata.
Dem dey tish sey, e nor good to marry or chop some kind food. But na God kreate dis food and E sey pipol wey bilive di trut fit chop am afta dem don tank am.
Bikos evritin wey God kreate, dey good and wi nor suppose rijet any food, so-far wi don tank God for am,
bikos God word and prayer don make am klean.
If yu give all dis kommand to di brodas and sistas, yu go bi good savant for Christ, bikos yu don feed yorsef with God word, wey bi di spiritual food and naim bi di good tishing wey yu dey follow.
But make una rijet lie-lie and yeye story. Instead make una dey train unasef with betta words from God.
Fisical trainin dey good, but na to know God good pass, bikos yu go get reward for dis life and di one wey dey kom.
Dis na true word and e good make evribody asept am with betta mind.
Na dis make wi dey work hard and dey struggol, bikos awa hope dey with God wey dey alive and E dey save evribody, especially doz wey bilive am.
Make yu tish di pipol dis tins and make sure sey, dem do dem.
Nor let anybody opress yu bikos of yor age; but make yu show ezample to doz wey bilive thru yor word, karata, love, faith and as yu pure rish.
Until I kom back, make yu dey read God Word for church, dey enkourage di bilivers and tish dem.
Nor stop to dey use di spiritual gift wey yu get; bikos yu get am thru profesy, wen eldas put hand for yor head dey pray.
Make yu dey learn dis tins; dey do am with all yor mind, so dat pipol go si as yu dey progress.
Make yu wosh as yu dey live yor life and di tins wey yu dey tish. Get patient, bikos if yu dey do like dis, yu go save yorsef and doz wey dey listin to yu.Make yu nor tok anyhow to pesin wey old pass yu, but dey tok to am with respet like sey yu dey tok to yor papa. Tok to yong men as yu go take tok to yor broda.
Make yu trit wimen wey old pass yu like sey dem bi yor mama and wimen wey yu senior, make yu trit dem with good mind like sey dem bi yor sistas.
Respet and kare for wimen wey dia husband don die.
But if di woman get shidren or grand-shidren, di first tin wey dem go do for dia family, na to show sey dem dey fear God, as dem dey kare for dia papa and mama. Dis na wetin dey make belle sweet God.
Naw, woman wey en husband don die and e really dey alone for dis world, dey trust God. E dey pray for nite and day sey make God help am.
But if e just dey enjoy ensef anyhow for dis world, dat mean sey en spirit don die, even doh e still dey alive.
Make yu always dey give dis kommand so dat dem nor go get fault.
But if anybody nor fit kare for en pipol, especially en family membas, e don deny di faith bi dat and e worse pass sina.
Woman wey don pass sixty years and e dey faithful to en husband bi for di man die, make una put am join doz wey di church dey help.
Evribody go know am for di good work wey e dey do sey: e don train shidren; dey welkom strenjas; dey serve God pipol; dey help doz wey nor get and e dey do difren good work.
But yong woman wey en husband just die, make una nor put am join doz wey di church dey help, bikos wen dem dey hongry to marry again, dem go fit leave Christ kon bigin sin.
So God go judge dem, bikos dem don break dia promise.
For di same time, dem go dey lazy, dey waka from house to house, dey do aproko and tok anyhow.
So I wont make di yong wimen marry; born shidren; dey guide dia house, so dat enemies nor go get shance to akuiz dem.
Bikos some pipol don already dey follow Satan.
If anybody wey bilive get rilashons wey en husband don die, make e help dem. Make e nor worry di church about dem, so dat dem go fit help di oda wimen wey dia husband don die.
Doz wey dey lead well, make dem pay dem well, especially doz wey dey work and tish well-well, so dat di gospel go stand.
Bikos God word sey, “Animal wey dey harvest korn, make una nor tie en mout.” Anybody wey dey work, suppose get en pay.
Make yu nor asept any words wey dem tok against any leader, unless two or three pipol bear witness sey na true.
Doz wey dey sin, make yu korrect dem for evribody front, so dat e go bi warnin to odas.
For God, Jesus Christ and di angels wey dey with us, I dey enkourage yu make yu obey all di kommand without wayo.
Make yu nor hurry to make pesin leader and nor rush put hand for en head, so dat yu nor go karry anoda pesin sin for yor head. Make yu keep yorsef pure.
Nor dey drink only wota, but make yu still drink small wine bikos of yor belle wey dey make yu sick anyhow.
Remember sey some pipol dey sin make evribody si am and dis dey judge dem. But e get some wey yu nor go know dia sins naw, but leta, e go kom out for publik.
Like dis too, pipol dey si di good work wey odas dey do and one day, di good work wey dem do for sekret, go kom out for publik.Una wey bi savants, make una dey respet una masta, so dat nobody go tok bad about God and wetin wi dey tish.
Make una nor disobey una masta, bikos dem bi bilivers. But make una serve and love dem well, bikos di mastas wey una dey serve, na Christian dem bi. Timoti, make yu tish dis tins and dey enkourage evribody to obey am.
If anybody dey tish wetin nor korrect and nor gri with awa Oga God Jesus Christ tishing and as God wont make wi dey live awa life,
dat pesin dey proud and na only to dey argue and kworel, e know. Dis kind tin nor good, bikos jealousy; kworel; lie-lie; to dey suspet odas anyhow
and wahala, naim e dey kause. Dia mind don spoil and dem nor know di trut again, bikos dem tink sey dem fit use God work take make money.
To live as God wont and dey happy with wetin E give yu, dey bring betta reward.
Bikos wi nor bring anytin kom dis world and true-true, wi nor go take one singol tin komot from dis world afta wi don die.
But if wi get food to chop and klot to wear, make dem rish us.
Pipol wey won get money by force, dey fall enter temptashon and dem dey get troat for yeye tins wey go distroy and put dem for wahala.
Pesin wey love money, go get wahala, wiked and evil tins. Bikos some pipol one get money by force, dem don fall komot from di faith kon wound demsef anyhow.
But yu wey dey serve God, make yu nor put hand for all dat kind tin. Instead, make yu dey struggol to do wetin dey rite and good; dey keep yor promise; dey love; get patient and dey gentol.
Make yu fight di fight wey dey make faith strong and whole di life wey nor dey end, wey go make pipol praiz God, bikos na dis make am koll yu.
Before God wey dey give life to all tins and Jesus Christ wey tok well for Pontius Pilate front, I dey tell yu from my heart sey,
make yu obey dia kommand without fault or blame, until awa Oga God Jesus Christ go kom.
Bikos wen di time don rish, Christ go kom from heaven with God mighty pawa: Na God bi di King for all kings and Oga God of all oga.
Dis God nor fit die and E dey stay for lite wey nobody fit waka near. Lite wey human being neva fit si. Make all honor and pawa bi en own forever and ever. Amen!
Make yu give dis kommand to rish pipol. Tell dem sey, make dem nor dey karry body up kon dey trust dia money wey nor get value and make dem dey trust God wey dey give us evritin wey wi nid to take enjoy dis life.
Tell dem sey, make dem use dia money take do good. Make dem dey do plenty good works kon dey give doz wey nor get and make dem always dey ready to share with odas.
If dem dey do like dis, dem go dey use dia money and propaty take lay good foundashon for dia future, so dat dem go get life wey nor dey end.
Timoti, make yu guide wetin God give yu well-well. Nor put yor mout for yeye tins or matter wey pipol wey nor know God dey tok and do, bikos dem dey oppoz yu with wetin dem feel sey dem know.
Some pipol don fall komot from di faith, bikos dem dey listin to pipol wey dey do doz bad tins. Make God grace dey with all of una.Na Paul, Jesus Christ apostle rite dis leta, bikos na so God wont am, so dat I go prish about di life wey God promise us thru Christ.
To Timoti, my pikin wey I love. Make grace, mesi and peace dey with yu from God awa Papa and awa Oga God Jesus Christ.
Anytime I remember yu for my prayer, weda na for nite or day time, I dey always tank God wey I dey serve with betta mind, just as my grand-grand papa dem serve am.
Wen I remember as yu take kry, e dey hongry mi to kom si yu, so dat joy go full my mind.
I always dey remember di faith wey yu first get from yor grand-mama, Lois and from yor mama, Eunice. I dey sure sey e dey inside yu.
Na dis make mi dey remind yu sey, make yu dey use God gift wey yu get well and yu receive dis gift afta I lay hand for yor head.
Bikos God nor give us di spirit wey go make us fear, but di spirit wey E give us, get pawa, love and sef kontrol.
So make yu dey proud to tok about Christ or about mi wey dey prison bikos of am and make yu use di pawa wey God give yu, take follow mi sofa for dis gospel.
Bikos God save and koll us to live holy life. E do like dis, nor bi sey wi deserve am bikos of wetin wi do, but na so E plan am even before di world start, so dat wey go know en grace thru Jesus Christ.
But naw, E don bring all dis plan out wen awa Oga God Jesus Christ kom dis world. E distroy deat pawa kon bring life wey nor dey end thru di gospel.
Na dis gospel make God choose mi as prisha, apostle and tisha.
And naim make mi dey sofa wetin I dey sofa so. But I nor dey shame, bikos I know di Pesin wey I dey serve and I dey sure sey, E go guide di tin wey I gi-am whole, until di day wey Christ go kom.
Make yu kontinue with di word wey I tell yu kon dey do am with di faith and love wey dey inside Christ.
Make yu guide di good tins wey God give yu thru di Holy Spirit wey dey inside us.
Yu know sey evribody for Asia, Figelus and Hermogenes aria, don run leave mi.
Make God show en mesi to Onesiforus family, bikos e dey always make mi happy and e nor dey shame sey I dey prison.
Wen e kom Rome, e find mi for evriwhere until e si mi.
For di day wen Christ go kom, make e show am en mesi! And yu know how e help mi wen I dey Efesus.So yu, my pikin, make yu dey strong for di grace wey Christ dey give.
Di tins wey yu hear mi tok for pipol present, make yu tish oda pipol wey yu trust sey dem dey ready to tish odas.
Make yu dey ready to sofa as mi and odas dey sofa, so dat yu go bi good soja for Christ.
Nor-tin koncern sojas with tins wey ordinary pipol dey do; if not, e nor go do wetin en oga wont.
Bikos anybody wey dey run race, nor go fit win unless e follow di rule wey dey di game.
Farmer wey work well-well, naim suppose get di first share for di harvest.
Make yu tink about wetin I dey tok so and Christ go help yu to undastand evritin.
Remember Jesus Christ wey kom from David family; di pesin wey God raiz from deat; bikos na so e bi for di message wey I dey prish
and na dis Good News make mi dey sofa, sotey dem kon put mi for prison like tif; but dem nor fit put God word for prison!
So I dey ready to bear di sofa, as long as e go save doz wey God don choose inside Christ with glory wey go dey forever and ever.
Dis word na true: If wi die with am, wi go live with am too.
If wi bear with am, den wi go reign with am too and if wi sey wi nor know am, en too go sey, e nor know us.
Weda wi get faith for am or not, Christ go still bi who e bi and e nor go shange.
Make yu remind evribody about dis tins, den make yu kommand dem for God present sey, make dem nor dey argue about words, bikos doz kind tins nor dey good and e fit konfuse doz wey dey listin.
Make yu do evritin wey yu fit do, so dat God go si yu as betta pesin. Dey do yor work well as pesin wey nor dey shame, but dey ready to esplain God word wey bi trut.
Make yu nor put mout for yeye tok, bikos pipol wey dey do doz tins, dey far from God.
Dia word dey spread like diziz and na dis tin happen to Hymenaeus and Filetus.
Dem leave di trut kon dey sey resureshon don happen already and like dis, dem don make some pipol fall from di faith.
But God strong foundashon still stand and dem rite put sey, “God know en pipol and evribody wey bi Christ own, must stop to do evil.”
Wen yu go rish man house, nor bi only gold and silva tins dey der, but tins wey dem use wood and klay take make still dey der too and some dey make di house fine and odas nor good at-all.
So if yu keep yorsef without fault, yu go bi betta pesin wey Christ fit use as e dey do en good work.
Make yu run from doz tins wey dey hongry yong pipol to do, so dat yu go please God forever. Den yu go fit love and stay for peace with odas wey dey serve God with klean heart.
I dey tell yu again sey, make yu nor put mout for yeye word, bikos yu know sey dis kind tin dey kause kworel.
Pesin wey bi Christ savant nor dey kworel, instead e must dey good with evribody; must sabi tish well-well and get patient with sturbon pipol.
E must dey gentol as e dey korrect pipol wey dey oppoz en prishin and God fit let dis pipol turn from sin kom meet am, so dat dem go know di trut.
Den dia sense go korrect and dem nor go fall enter devil trap again. Bikos devil don katch dem put inside en trap before, so dem dey do anytin wey e wont.Make yu undastand sey, for di last days before dis world go end, tins go hard well- well.
Pipol go dey tink of diasef alone; dey like money; dey boast; dey karry body up; dey tok bad about God; dey disobey dia papa and mama and dem nor dey tank even pipol wey do good for dem.
Dem nor get love or forgivenes; dem go dey gossip odas and nor fit kontrol diasef. Dem go dey wiked and hate wetin good.
Dem go betray dia friends; dey do tins before dem tink; dey feel sey dem dey important and dem go love enjoyment pass God.
If yu look dem well-well, dem bi like God pipol, but dem don rijet God pawa. So make yu run from dis kind pipol.
Bikos na dis pipol dey hide enter pipol house kon sleep with wimen wey nor get sense; wey dey sin well-well and wetin dey sweet dis wimen to do, na-im dey kontrol dem.
Doz kind wimen dey try to learn, but dem nor dey fit know di trut.
Just as Jannes and Jambres oppoz Moses; na so too, dis pipol wey dia mind block and nor get faith, dey oppoz di trut.
But dem nor go do am tey, bikos evribody go si how dem foolish rish, just as e happen to Jannes and Jambres.
But yu don know my tishings; di way I dey live my life and why I dey do wetin I dey do: my faith; patient; love and as I dey bear.
Yu know di wahala and sofa wey happen to mi for Antiok, Ikonium and for Lystra. I bear all dis wahala and Christ save mi from dem.
True-true, anybody wey won live di kind life wey God wont inside Christ, make e know sey e must sofa.
But wiked and evil pipol nor go prosper. Dem go deceive odas and dem go deceive diasef too.
But make yu kontinue to do wetin yu learn. Yu know sey dis tins na true and yu trust doz wey tish yu.
Dem don tish yu God word since yu bi small pikin and yu don get salvashon to receive di wisdom wey dey kom thru Christ, wey yu trust.
Evry word wey dey Bible, kom from God and dem dey good to tish us di trut and to know di tins wey dey wrong for awa life. God word dey korrect us wen wi dey wrong and e dey tish us to do good tins,
so dat as wi dey do God work, wi go fit do am well and wi go get evritin wey wi nid to take do good tins.I dey tell yu wetin to do for God and Jesus Christ present. Wen Christ go appear to make en kingdom stand, e go judge pipol wey dey alive and doz wey don die.
Make yu dey prish God word and dey ready, weda di time dey okay or not. Make yu use patient take korrect and enkourage yor pipol with betta tishing.
Bikos time dey kom wen pipol nor go won hear good and betta tishing again. Instead, dem go dey follow wetin dey hongry dem to do kon dey find tisha wey go tish dem wetin dem won hear.
Dem go rijet di trut and love lie-lie story.
But make yu kontrol yorsef for evritin. Nor fear to sofa for Christ. Dey do God work and dey tell odas about di Good News.
For mi, I don already use my life as ofrin for God work, bikos di time wey I go die, don near.
I don fight di good fight for di faith wey I get; I don run di race finish; I don do wetin I promise sey I go do.
Naw, di prize for raitiousness dey wait mi and na God wey dey judge rite go give mi dis prize for di day wen Christ go kom. Di prize nor bi for mi alone, but na for evribody wey dey wait for Christ to kom back.
Make yu try yor best to kom si mi soon.
Bikos Demas love dis world tins, e kon run leave mi go Tesalonika. Crescens don go Galatia and Titus go Dalmatia.
Na only Luke dey with mi. Make yu karry Mark follow body wen yu dey kom, bikos e go fit help mi for di ministry work.
I send Tikikus go Efesus.
Wen yu dey kom, bring di klot wey I leave with Karpus for Troas. Make yu bring my book, especially my papers.
Alexanda wey dey do iron work, wiked mi well-well, but Christ go judge am for wetin e do.
Make yu dey kareful with am, bikos e fight against evritin wey wi tok.
Di first time wen dem karry mi go kourt, evribody abandon mi and all of dem run leave mi. Make God nor judge dem bikos of wetin dem do!
But God dey for my side and E give mi pawa, so dat thru mi, Gentile pipol go hear di Good News and Christ don save mi from lion mout!
And Christ go still save mi from evry evil plan until e take mi enter en kingdom. Make glory bi en own forever and ever. Amen!
Make yu help mi greet Priscilla, Akwila and Onesiforus family.
Erastus dey for Korint and bikos Trofimus nor well, I kon leave am for Miletus.
Make yu try kom before kold sizin go rish. Eubulus, Pudens, Linus, Klaudia and all di brodas and sistas dey greet yu.
Make Christ dey with yor spirit. Make God grace and favor dey with yu.Na Paul, wey bi Jesus Christ apostle and God savant rite dis leta to help pipol wey God don choose, so dat dia faith go strong kon know di trut wey go help dem live di kind life wey God wont.
Di trut dey give dem di mind sey dem get life wey nor dey end and na God wey nor fit lie promise dem dis life even before E kreate di world.
As di time don rish, E don give us en message thru di word wey wi dey prish give evribody and na God awa Savior give mi pawa to do dis work.
I dey rite to Titus, my own pikin for faith. Make grace and peace wey dey kom from God awa Papa and from awa Savior Jesus Christ, dey with yu.
Titus! Na dis message make mi leave yu for Krete, so dat yu go kontinue awa work for der and pick new leaders for each town, just as I kommand yu.
Anybody wey won bi elder must dey good. E must get only one wife and en shidren must bi bilivers; dey gentol and dey respet demsef.
Make pesin wey bi leader nor get fault, bikos na God work e dey do. Make e nor dey karry body up; dey kwik vex or drink anyhow; dey like to beat pipol or love money.
Instead make e dey welkom strenjas for en house; love wetin dey good and e must get sense; make e nor dey put hand for bad tin; e must dey holy and fit kontrol ensef.
E must bilive di message about God wey e dey tish, so dat e go fit tell pipol di trut and korrect doz wey dey oppoz am.
Many pipol nor won do wetin God tok, instead, dem dey tok anyhow, dey deceive pipol and follow Jew pipol law wey sey, evribody must sekonsaiz.
So wi must stop dem, bikos dem dey tish pipol tins wey go make pipol komot from di trut and dem dey do like dis, bikos of di money wey dem go get.
Even one among dia own profets sey, “Krete pipol dey always tok lie, dem bi wiked animals and lazy pipol wey get long-trot.”
Wetin di profet tok, na true. So bikos of dis, make yu stop dem, so dat di bilivers go strong for faith.
Make dem stop to listin to Jew pipol lie-lie story and nor dey bihave like doz wey nor bilive.
Evritin dey pure to doz wey dia heart dey pure. But nor-tin dey pure to doz wey bad tins full dia mind.
Dis kind pipol dey sey dem know God, but di way wey dem dey live dia life, show sey dem nor know am, bikos dem get bad mind, dey disobey God and dem nor ever dey like betta tin.But for yu Titus, yu must tish pipol how to bihave well.
Make yu tish old men sey, make dem nor dey bihave anyhow, so dat pipol go respet dem and make dem dey kontrol demsef; get faith; dey show love and dey patient.
Make yu tish old wimen sey, make dem live life wey go make God happy. Make dem nor tok bad about pipol; nor dey drink anyhow, instead make dem tish oda wimen wetin dey good.
So, make di old wimen train and tish di yong ones how dem go take love dia husband and shidren;
to dey kontrol diasef; get pure mind; dey do dia house work well; dey kare for pipol; dey do as dia husband wont, so dat pipol nor go tok anyhow about God word wey wi dey prish so.
Make yu tish yong men to dey live dia life with betta sense
and make yu yorsef bi good ezample to dem. Make evritin wey yu dey do, show sey wetin yu dey tish, na trut.
Make yu prish di trut, so dat pipol nor go get rizin to tok against yu. Den doz wey dey oppoz yu, go shame and dem nor go get word to tok about us.
Una wey bi savant, make una dey do evritin wey una oga wont and wen una oga tok to una, make una nor dey ansa am anyhow.
Make una nor dey tif, instead make una dey show sey una get faith, so dat evritin wey una dey do, go bring praiz to God awa Savior.
Bikos God grace wey bring salvashon, don kom out make evribody si am.
Di grace dey tish us sey, make wi nor live like pipol wey nor know God or dey bihave anyhow. So make wi dey kontrol awasef; dey do good and follow God for dis time wey wi dey so,
bikos wi dey wait for di day wen God sey Christ, wey bi awa God Almighty and Savior, go kom.
E die for us, so dat e go free and klean us from wikedness kon turn us to en own pipol wey like to do good tins.
Make yu tish dem dis tins and korrect dem with boldness. So, make yu nor let anybody trit yu like small pikin.Make yu remind di bilivers sey, make dem respet doz wey dey rule dem. Dem must obey and dey ready to do good.
Make dem nor ever tok bad about anybody, instead make dem dey live for peace, dey gentol and dey bihave well to evribody.
Before naw, wi dey bihave like fool; wi nor dey obey; wi dey deceive pipol; wi bi savant to tins wey dey sweet us; wi dey do bad tins and dey jealous odas; pipol hate us and wi hate dem too.
But wen God awa Savior show us di kindness and love wey E get for us,
E kon save us. Nor bi bikos wi do good, but na bikos of en mesi. E forgive awa sins and E make us new shidren kon give us new life thru di Holy Spirit.
God give us dis Spirit for free thru Jesus Christ wey bi awa Savior.
Since Christ grace don make us klean for God eye, wi don bi pipol wey dey wait for di life wey nor go end and wi dey sure sey, wi go get am.
Dis word wey I dey tok so na trut and I wont make yu make sure sey evribody wey trust God dey do good. Dis tishing dey good and e go help evribody.
Nor put mout for word wey nor dey good: like matter wey koncern who born who and kworel or fight about Jew pipol law. All dis tin dey yuzles and dem nor mean anytin.
If anybody dey won kause kworel for di church and yu don warn am rish two times and e nor gri shange, den make yu drive am.
Bikos dat kind pesin don turn from di trut and en own sin go kondemn am.
If I send Artemas or Tikikus kom meet yu, make yu try kom meet mi for Nikopolis, bikos I don decide sey, na der I go stay until kold sizin go end.
Make yu do evritin wey yu fit do to help Zenas, wey bi lawyer and Apollos for dia journey and make sure sey dem get evritin wey dem nid.
Like dis too, awa pipol go learn how to do good and help pipol wey really nid help. And as dem dey do like dis, dem nor go live yuzles life.
Evribody wey dey with mi dey greet yu! Make yu greet all di pipol wey love us. Make God grace dey with all of una.Na Paul wey bi prisona bikos of Jesus Christ and awa broda Timoti rite dis leta to Filemon, awa dear broda and ko-worker.
And to Afia awa sista, Arkippus awa fellow soja and di church pipol wey dey meet for en house.
Make God and awa Oga God Jesus Christ give una grace and peace.
Evritime wey I remember yu for my prayers, I dey tank my God,
bikos I don hear about di faith and love wey yu get for awa Oga God Jesus Christ and all God pipol,
so I dey pray sey di faith wey yu get go make yu undastand all di blessings wey bi yor own inside Christ.
I get joy and my heart dey strong bikos of yor love and thru yu, all God pipol heart don strong too.
Since I get strong bilive for Christ sey, I fit tell yu make yu do wetin dey rite,
mi Paul, wey bi old man and prisona bikos of Christ, won advise yu with love.
Abeg, make yu dey kind to Onesimus, wey bi my pikin for God work and e dey prison with mi.
Before, e nor dey yuzful to yu, but naw, e dey yuzful to mi and yu.
I dey send am kom back kom meet yu (even doh I love am well-well).
If to sey yu dey here, I for wont make e help mi as I still dey prison bikos of di gospel work.
But I nor won do anytin wey yu nor go like, so dat di good wey yu do, nor go bi by force, but e go kom from yor mind.
May bi na bikos of dis make am nor dey with yu since, but naw, e go dey with yu forever.
Nor bi as slave, but as broda wey wi love, bikos e don big pass slave. E don bikom awa broda naw, bikos God don shange am.
So, if yu si mi as yor broda and patina, make yu asept am as yu go take asept mi.
If e tif or whole yu anytin before, make yu tell mi and I go pay.
Na mi Paul take my hand rite dis leta sey, I go pay back, but I fit still sey, yu yorsef dey whole mi.
So my broda, make yu do dis tin for mi bikos of Christ, so dat belle go sweet mi.
I dey sure sey yu go do wetin I ask yu, so I dey rite give yu, bikos I know sey yu go do pass wetin I ask.
So, make yu prepare where I go stay, bikos I know sey yor prayers go make dem free mi kom meet yu soon.
Epafras, wey dey prison with mi, bikos of Jesus Christ, dey greet yu.
Mark, Aristakus, Demas and Luke, wey bi my ko-workers, dey greet yu too.
Make awa Oga God Jesus Christ grace dey with yor spirit.Before-before, God tok to awa grand-grand papa dem for many ways, thru di profets,
but naw, E dey tok to us thru en pikin wey get evritin and na thru am, E kreate di world.
Na dis pikin bi God image and e dey show God glory. Naim dey keep evritin wey dey dis world with en pawa. Afta e don die make God for forgive evribody dia sins, e kon go sidan for God rite side for heaven.
E big pass di angels, just as di name wey God gi-am big pass angels own too.
Na wish angel God tell sey, “Yu bi my pikin, today I don bikom yor Papa?” Or as E tok for anoda place sey, “I go bi yor Papa and yu go bi my pikin?”
But wen God won send en first-born enter dis world, E sey: “Make all my angels woship am.”
God tok about di angels sey, “I make my angels and my savants spirit to dey burn like fire,”
but koncerning en pikin, E sey: “Yu bi God! Yor kingdom go dey forever and ever and yu go rule yor pipol with authority.
Yu love to do good and yu hate wikedness. So God, wey bi yor God don anoint yu with oil wey dey bring joy and E make yu dey above yor mates.”
E still tell di pikin sey: “For di biginnin, na God kreate di eart and na with en hand E take make di heavens.
Dem go skata, but God go dey forever. All of dem go grow kon old like klot
and like klot and koat, God go fold and shange dem, but God nor dey shange and en life nor go ever end.”
Na wish angel God tell, “Sidan for my rite hand until I go put all yor enemies under yor leg?”
All di angels na savants and na dem God send go prish for pipol wey go get salvashon.Make wi listin to wetin wi don hear, so dat wi nor go fall komot from di rite road.
Bikos di message wey God tok thru en angels, na trut and anybody wey disobey di law, God go ponish am.
Wetin make us sey wi go dey free if wi nor listin to dis korrect salvashon message? Na God first tok am and pipol wey hear am kon show us sey na trut.
God use signs, mirakles and wetin di Holy Spirit do, take show sey, dia words na true.
God nor sey make en angels kontrol di world wey dey kom and wey wi dey tok about so.
Instead, David tok for God word sey: “Wetin human being bi wey make yu dey kare for am and who bi yor pikin wey yu dey kare for like dis?
Aldo yu make angels high pass am small. But yu kon gi-am honor and glory.
Yu don put evritin under am sey make e kontrol dem. Wen God sey na evritin E put under am, E mean sey na evritin and nor-tin remain.” And naw, wi neva si all dis tins dey happen,
even doh wi si Jesus wey angels big pass small, e nor too tey before God gi-am glory and honor, bikos e sofa and die for evribody, just as God plan am.
Dis na true, bikos na from am and thru am evritin take kom dis life, so dat salvashon go dey korrect thru en sofa and e go karry many pipol enter en glory.
True-true, Jesus make pipol dey holy, so en and di pipol wey e make holy, na God kreate dem. Na dis make am nor dey shame to koll dem en brodas and sistas.
Jesus tell God sey, “I go announce yor name among pipol wey bilive and I go praiz yu for dia present.
Christ still sey, I go trust my God; both mi and di shidren wey E give mi.”
So as di shidren get flesh and blood, en too get flesh and blood like dem, so dat thru deat, e go fit distroy Satan wey get pawa to kill
and e go free pipol wey deat don whole.
Jesus dey koncern about Abraham shidren and nor bi only di angels.
So God make Christ like us wey bi en brodas and sistas. Like dis, Christ go sorry for us kon bi awa good High Priest. And bikos Christ dey koncern about God matter, e sakrifice ensef to remove awa sins.
Bikos Jesus sofa and devil tempt am, e don get pawa to save pipol wey devil dey tempt.My brodas and sistas wey God choose, make una tink about dis Jesus wey God send kom and na-im bi di High Priest wey wi bilive.
E obey God wey choose am as High Priest, just as Moses obey God.
Just as dem dey praiz pesin wey build fine house, pass di house wey e build, na so too Jesus glory betta pass Moses own well-well!
Na pesin build evry house, but di pesin wey build evritin, na God.
True-true, Moses really obey God as savant and e tok about some tins wey God go tok about leta.
But as God Pikin, Jesus dey faithful for God house. So wi too go get share for di house if wi bilive and get konfident for awa hope wey dey inside Christ.
As di Holy Spirit tok: “If una hear God vois today, make una listin to am!
Make una nor get strong heart for am, bikos na so Israel pipol do wen God test dem for wildaness.
Na for di wildaness una papa for test and try mi for forty years, even doh dem si di mirakles wey I do.
I vex well-well for dat generashon, so I kon tell dem, ‘Una heart nor dey with mi and una nor gri obey wetin I tok.
So, una nor go ever get rest.’ ”
Make una make sure sey non of una get bad mind wey go make una nor bilive, so dat una nor go turn against God wey nor dey die.
But make una dey enkourage one anoda evriday, so dat non of una go get bad mind, bikos of sin.
Bikos wi go bi Jesus Christ friend, if wi whole awa faith strong go rish di end.
But as dem rite am, “I wish sey una go do wetin e tok, so dat una nor go get strong heart like Israel pipol wen dem dey wildaness.”
Na who bi di pipol wey nor listin to God, even doh dem hear en vois? Nor bi pipol wey Moses lead kom out from Egypt?
Na who make God vex well-well for forty years? Nor bi doz sinnas wey dia dead body skata for wildaness?
Na who God swear for sey, dem nor go ever get rest, nor bi doz wey disobey am?
So for dat time, doz pipol nor enter di land wey God promise dem, bikos dem nor bilive am.Even doh God promise us rest, e good make wi dey kareful, so dat some among us nor go miss di promise.
Bikos dem prish God word give us, just as dem prish am give dem too. But dem nor take am sirious, bikos wen dem hear am, dem nor gri bilive am.
Na only wi wey bilive go fit enter di place where God rest dey, bikos God sey, “I vex kon swear for dem, so ‘Dem nor go ever enter my place where rest dey!’ ”
Wi know sey God ready and dey wait, bikos Bible sey, “Afta God don kreate evritin finish, E kon rest for di sevent day.”
E still sey, “Dem nor go ever enter my place where rest dey!”
God promise sey wi go enter di place where en rest dey, yet doz wey first hear di message, nor enter, bikos dem disobey am.
But God don plan anoda time wen wi go enter en rest and dat time, “Na today”, bikos E don tok am for en word before thru David.
Bikos if to sey Joshua give dem rest, God for nor tok about anoda day.
So, di really “Sabat Day” rest, still dey kom for God pipol.
Bikos pesin wey enter God rest, don rest from all en work, just as God rest from en own work too.
So make wi try well-well, so dat wi go enter dat place where rest dey and non of us go fall like di odas wey nor obey.
God word dey alive, e get pawa and e sharp pass knife wey get two sharp side. Di word dey divide pesin soul from en spirit and e dey divide bone from bone; bikos God know wetin wi dey tink for awa mind.
Nor-tin wey God kreate fit hide from am and evritin dey naked to God, bikos wi go must tell am how wi live awa life.
Jesus wey bi God Pikin, na-im bi awa High Priest wey don go heaven. Make wi hold am tait and always dey bilive am.
Dis awa High Priest undastand us wen wi dey weak, bikos all dis temptashon wey wi dey face so, e face dem too, but e nor sin.
Make wi nor fear to enter where God throne dey: di place where grace dey, so dat wi go get mesi and God grace go help us wen wi nid help.Na God dey choose High Priest wey go ripresent pipol for en present. Di priest dey offa both gift and sakrifice for dia sins.
Di High Priest fit sorry for doz wey sin, bikos dem nor know wetin dem suppose know, since en ensef dey sin too.
Bikos of dis, e dey offa sakrifice for en sin and di pipol own.
Nobody dey fit bi High Priest with en pawa bikos e wont make pipol honor am, but na only doz wey God koll to bi priest, just as E koll Aaron.
Christ nor praiz ensef wen e bikom High Priest, but na God praiz am wen E sey, “Yu bi my Pikin! Today, I don bikom yor Papa.”
God still sey, “Yu bi priest forever as Melkizedek bi.”
Wen Jesus still dey dis eart, e pray and kry to God wey go save am from deat. God hear en prayers, bikos e obey God for evritin.
Even doh e bi God Pikin, na thru all di tins wey e sofa, e take learn how to obey.
Wen God don make Christ pafet finish, e kon save evribody wey obey am.
God make Christ to bi High Priest like Melkizedek.
Wi get many tins to tok about, but dem nor eazy to esplain, bikos una nor dey gri obey.
E don tey wen una bi Christian, so by naw, una suppose to dey tish odas. Instead, una still wont make pesin kom tish una di first tin wey dey God word. Una still dey drink milk, instead of una to dey chop solid food.
Anybody wey still dey drink milk, bi like small pikin wey nor know good from bad.
But solid food na for mature pipol and dem get betta sense to know wetin dey good and bad.E don rish wen wi go stop to learn only di first tins wey Christ tell us, so make wi dey grow kon know Christ more-more. Wi nor nid to still dey tish una about tins wey dey kause deat; why wi must bilive God;
wetin baptizim mean; to put hand for pipol head; to wake pipol from deat and about God final judgement.
As God dey help us, na new-new tins wi go dey tish una about di faith.
Wen pesin don first know di trut; taste God gift from heaven; know di Holy Spirit;
don taste God good work and di betta wey dey kom,
den e kon start to sin, dat pesin nor go fit turn from sin kom meet God, since e don kill God Pikin for di sekond time and disgrace am for publik.
Wen rain don soak groun and e bear betta fruits for di farmer, dat mean sey God don bless di man.
But if na so-so shuku-shuku and grass di groun dey bear, dat mean sey e dey yuzles. So God go curse and distroy am with fire.
But as for una wey bi my friends, even doh wi dey tok to una like dis, wi know sey dis tins nor go happen to una, bikos una don undastand God salvashon.
God nor dey support pipol anyhow. E go remember how una help en pipol before-before and how una still dey help dem naw. Una bi God pipol and E nor go forget di love wey una show en shidren.
As una still dey dis world, wi wont make una kontinue to love one anoda, so dat wetin una dey hope for, go kom.
So make any of una nor taya, but make una dey patient and bilive, so dat una go gain God promise.
Nobody big pass God, bikos God swear with en name wen E promise Abraham sey,
“Na mi bi Oga God, I go bless yu well-well and yor shidren go plenty.”
Bikos Abraham get patient, God kon gi-am wetin E promise am.
Wen pipol won setol matter, dem dey swear with pesin wey big pass dem and di agriment wey dem make, dey end di matter.
So wen God won show en pipol sey E nor go break en promise, E kon swear with ensef.
God nor dey lie! So di promise wey E make and ensef wey E take swear, na two tins wey nor go shange. Since wi don run go meet God make E guide us, e good make awa mind strong, so dat wi nor go fear as wi bilive en promise.
Dis hope strong for awa heart like ship wey dem tie make e nor for move, bikos di hope wey wi get dey kamkpe and strong gidigba. Di promise go take us pass di curtain for heaven, until wi rish where God dey;
di place where Jesus don enter for us and don bikom High Priest forever, just as Melkizedek bi.Melkizedek wey bi “Salem king” and “God priest”, na-im bless Abraham, afta Abraham don win di kings for war.
So Abraham kon gi-am one from evry ten tin wey e bring kom back from war. Melkizedek mean, “King wey dey do wetin dey rite” and Salem mean, “Peace.”
E nor get papa or mama, e nor get story at-all, en days nor get where e for start or where e go end, but e bi like Man Pikin and e bi priest forever.
But si how e big rish, bikos Abraham (awa grand-grand papa wey evribody know) gi-am one out of evry ten tins wey e bring from war.
Levi shidren wey bi priests, get pawa akordin to di law, to kollect one out of evry ten tins from dia own pipol, even doh di pipol demsef, na Abraham shidren too.
But Melkizedek wey nor even rilate to Levi pipol, still kollect one out of evry ten tins from Abraham, den e kon bless Abraham wey God don promise.
True-true, wi know sey pesin wey bless pesin, na-im big pass di pesin wey e bless.
Evry priests dey kollect one out of evry ten tins wey pipol bring, but dem nor dey stay for di world forever, esept Melkizedek, bikos God word tish us sey, e dey alive.
Levi shidren dey kollect one out of evry ten tins from pipol, but naw, wi go fit sey, wen Abraham give one out of evry ten to Melkizedek, Levi pay too,
bikos dat time wen Abraham give one out of evry ten tins wey e bring from war to Melkizedek, dem neva born Levi, but Levi dey inside am.
Even doh Moses Law sey priest must kom from Levi family, dat kind priest nor fit make pesin dey pafet. So anoda priest like Melkizedek must kom and e nor bi like priest wey kom from Aaron family.
Since dem don shange di rule to selet priest, di law must shange too.
Di pesin wey wi dey tok about, na awa Oga God wey kom from di tribe where nobody don ever serve as priest for altar before.
Evribody know sey na from Judah tribe, Jesus from kom and Moses Law nor sey make priest kom from dat tribe.
Dis matter klear well-well afta God selet anoda priest like Melkizedek.
E nor selet dat pesin bikos of en grand-grand papa dem, but na bikos en life nor go ever end.
God word sey: “Yu bi priest forever, just as Melkizedek bi.”
Bikos of dis, God put di old law for korna, since e dey weak and yuzles,
bikos di law nor fit make anytin dey pafet. But naw, wi get betta hope wey go draw us near God.
God ensef make promise wen E choose dis priest, wey bi Jesus. E nor make dis kind promise wen E choose di oda priests,
but Jesus kon bi priest wen God sey, “I don swear and I nor go shange my mind sey yu go bi priest forever.”
Bikos God swear like dis, Jesus don make us dey sure of di new kovenant wey betta pass.
Many priests don dey before and all of dem die,
but Jesus nor go ever die. So, e go bi priest forever.
So, di pipol wey Jesus take go meet God, e go save dem for forever and ever, bikos e dey alive to pray for dem.
Na Jesus bi di High Priest wey wi nid. E nor dey do bad tin; e dey holy; nor dey make mistake and e nor bi like wi, wey bi sinnas. God praiz am pass evritin wey dey heaven
and e betta pass any oda high priests. Jesus nor nid to offa sakrifice evriday, like di oda priests wey dey offa for dia own sins and for di pipol own. Bikos na wons and for all e sakrifice ensef for evribody, wen e die for di cross.
Moses Law choose human being wey get weakness as High Priest, but God promise wey kom afta di law, choose di pikin and na-im bi di korrect Priest forever.Wetin I mean bi sey: Wi get High Priest wey sidan for God rite hand side for heaven.
Na-im bi di priest wey dey di holy Temple wey God build and na der dem for dey woship am.
Since all High Priest must offa gifts and sakrifice to God, Christ too must offa sometin.
If to sey e dey dis world, e nor for bi priest at-all, since na thru Moses Law dem take dey choose priest wey go offa sakrifice.
Di priest work for di temple bi like wetin dey happen for heaven. Bikos wen Moses dey one build God house, God tell am: “Make sure sey evritin bi like di design wey I show yu on-top di mountin.”
But Christ ministry big and betta pass dia own and na di new kovenant (wey bi di new agriment) betta pass. Bikos na thru God promise dis kovenant take kom, so Christ don bi di middo- man between wi and God.
If to sey di first kovenant good well-well, den wi nor for nid anoda one.
But God si fault for inside, so E kon sey, “Di day wey I go make new agriment with Israel and Judah house, dey kom.
E nor go bi like di kovenant wey I make with dia grand-grand papa dem wen I take dem komot from Egypt, bikos dem break dat kovenant and I kon turn against dem.”
But naw, “Dis na my new kovenant (wey bi di new agriment): Di time dey kom wen I go put my laws for dia mout and rite am for dia heart. I go bi dia God and dem go bi my pipol.
Dem nor nid to tish one anoda about mi wey bi dia God, bikos all of dem, both small and big, go know mi.
I go forgive dem for all di wiked tins wey dem don do and I nor go remember dia sins again.”
Wen God tok about di new kovenant, E mean sey di first one nor matter again. And anytin wey don old and nor get use again, go soon disappear.Di first kovenant show how pipol go woship God for dis world.
Di building get two rooms. Di first one where lantan-stand dey, “Na di Holy Place.” One tabol and di bread wey dem offa give God, dey der too.
Anoda room wey dem rite, “Holy of Holies”, dey for di curtain back.
Di gold altar where dem dey burn incense and di Kovenant Box wey dem kover with gold, dey der too. Di gold jug wey dem put manna, Aaron rod wey grow leaf and di flat stone wey dem rite di law put, dey inside dis box.
God angels wey kover di place where God dey show mesi and forgive sins, dey on-top dis box. But dis nor bi di time for mi to esplain all dis tins give una.
Wen all dis tins don ready, di priests dey enter di first room evriday go do dia work.
But na only di High Priest dey enter di Holy Place wons a year. For der, e go first offa blood for en sins, before e go offa for di pipol own, bikos dem nor know wetin dem suppose to know.
Di Holy Spirit kon esplain sey, “Di way to rish di Holy Place neva open as long as di old tent still dey.”
Dis na sign make wi for fit undastand sey: Di gifts and sakrifice wey di priests dey offa for God pipol, nor fit make dia mind klean.
To chop, drink and to do serimony take klean pesin body, na-im koncern dem. All dis one na rule for dis world, until di time wen God go bring di new law.
So Christ don bi High Priest for di good tins wey don kom. E don enter di Holy Place for heaven wey dey pafet. Nor bi human being make di place and e nor dey among tins wey God kreate for dis world.
Na wons Jesus enter di place wey holy pass. E nor enter with goat or ram blood, but na with en own blood, so e don save us forever and ever.
If goat or ram blood and ashes fit klean pesin akordin to di old tradishon,
wot of Christ blood wey klean us from deat, so dat wi go fit woship God? Dis na di Christ wey offa ensef to God as di rite sakrifice for awa sins and e do am with di Holy Spirit pawa.
Na dis make am bi middo-man for di new kovenant, so dat pipol wey e koll go fit receive di propaty wey go dey forever. E promise us dis propaty, wen e die to free us from di bad-bad tins wey wi don do wen di first kovenant still dey.
Dis kind agriment bi like pesin will. Di pesin must die first, before dem go fit use di will.
Bikos pesin will nor dey mean anytin wen e still dey alive; e only dey yuzful wen di pesin don die.
Na dis make di first kovenant nor get pawa to save pipol, unless dem sakrifice blood.
Wen Moses read all di kommand give Israel pipol, e take goat and ram blood with wota and soap, kon sprinkol di blood on-top di Law Book and all di pipol body, den e sey,
“Na dis bi di blood for di kovenant wey God kommand sey una must obey.”
Moses still sprinkol di blood for di tent and all di plate wey dem dey use take woship God.
True-true, akordin to di law, na almost evritin blood dey make klean and if dem neva pour blood, God nor go forgive dem dia sins.
Na dis make dem dey klean di Holy Place for dis eart with animal blood, bikos e bi like di one for heaven. But di tins wey dey for heaven, nid sakrifice wey betta pass dat one.
Christ nor enter di Holy Place wey human being build like di original building for heaven, but na heaven e enter and naw, e stand for God present for awa sake.
Christ nor nid to offa ensef evry year like di High Priests dey do for di temple with animal blood,
bikos if na so, Christ for dey kom die for us evry year since di time wey God kreate di world. But nor bi so! E die wons and for all, so dat awa sins go-go forever.
Bikos God sey, na only wons man go die and afta dat, judgement go kom,
na so too Christ die wons, as sakrifice to forgive pipol forever and naw, e go bring salvashon to doz wey dey wait for am.Moses Law bi like shadow wey dey show good tins wey dey kom. Di shadow nor bi di tins, bikos di sakrifice wey dem dey offa evry year nor fit forgive pipol dia sins.
If pipol wey dey woship God don free from dia sins, dem nor for dey offa sakrifice again.
Doz sakrifice dey remind pipol of dia sins evry year,
since melu and goat blood nor fit really klean pesin from all en sins.
So wen Christ one kom dis world, e tell God: “Nor bi sakrifice and ofrin yu wont, bikos yu don prepare my body as ofrin,
since yu nor like animal blood as ofrin for sins again.
Den I sey, ‘Na mi bi dis, God na wetin yu wont I kom do, just as yor word tok about mi for Moses Law.’ ”
Christ first sey, “Yu nor wont animal or sin ofrin, (even wen dem dey offa am akordin to di law).”
Den e tok again sey, “Na mi bi dis, God na wetin yu wont I kom do.” So God remove di first sakrifice, so dat E go fit bring di new one, wey bi Christ.
Bikos Jesus do wetin God wont, all of us don dey holy thru di sakrifice wey e use en body make for us.
Before-before, di priest dey serve evriday and dey offa di same sakrifice wey nor fit remove sin.
But naw, Christ offa only one sakrifice for sin wons and for all, den e kon go sidan for God rite hand,
where e dey wait until God go put en enemies under en leg.
Na with one sakrifice e take klean pipol from dia sins and dem don dey klean forever.
Di Holy Spirit dey bear witness about dis tins sey,
“Dis na di kovenant wey I go make with una and afta dat time,
e kon sey, ‘I nor go remember dia sins and sturbones again.’ ”
Wen God don forgive sins, e get any nid to offa sakrifice again?
So my brodas and sistas, wi bilive sey wi go enter God Holy Temple thru Jesus Christ blood,
bikos e give us dis new life and e go take us pass di curtain wey bi en body.
And wi get one High Priest wey dey kare for God Temple.
So make wi draw near God with betta heart and strong faith, bikos God don wosh awa heart and body with klean wota.
So make wi whole di hope wey wi get strong well-well, bikos God wey promise us dey always keep en promise.
Make wi always dey tink of how wi go enkourage, love and do good for one anoda.
Make wi nor stop to dey meet and fellowship togeda, as some pipol dey do, but make wi enkourage one anoda more-more, since wi know sey, “Di Day wen Christ go kom,” don near.
If wi kontinue to sin afta God don show us di trut, e nor get any oda sakrifice wey go fit forgive us awa sins again.
But wetin wi go dey fear for na di Judgement Day wey dey kom and hell-fire wey go distroy doz wey bi God enemies.
Wen two or three pipol bi witness sey somebody rijet Moses Law, dem go kill-am without sey dem sorry for am.
If pipol wey nor dey obey Man Pikin; dey take di kovenant blood make yeye and dey curse di Spirit wey bring grace, na how dia own ponishment go big rish?
Bikos God sey, “I go revensh, I go pay dem back” and en word still sey, “God go judge en pipol.”
Na big wahala if pesin fall enter God ponishment!
But make una remember how tins bi with una before, how una dey sofa afta una don receive God lite, yet una nor allow di sofa shange una mind.
Dat time, some pipol curse and sofa una and for oda times, una dey help odas wey dey sofa like una too.
True-true, una sofa like oda prisonas and una dey happy wen dem seize all una propaty, bikos una know sey una get betta tin wey go last forever.
So make una always dey strong, bikos una go get betta reward.
Una nid to dey patient, so dat una go fit do wetin God wont and den, una go receive en promise.
Bikos God word sey: “E nor go tey again before di Pesin wey dey plan to kom, go kom.
My raitious pipol go live and bilive, but if anybody turn back, I nor go dey happy with am.”
Wi nor dey among pipol wey go turn back kon perish, but wi get faith wey go save us forever.Faith na wen wi dey sure sey wetin wi dey hope for go happen and wi sure sey, di tins wey wi neva si, go kom.
Na faith awa grand-grand papa dem take do tins wey make God praiz dem.
Na thru faith wi take undastand sey, God kreate evritin with en word. So di tins wey wi dey si so, na God make dem from wetin dem nor dey si.
Na faith make Abel give God sakrifice wey betta pass Kain own and na thru dis faith Abel take know sey God asept en ofrin, bikos God really asept am. Even doh Abel don die, en blood still dey tok for am, bikos of en faith.
Na faith nor let Enoch die, but God karry am take and nobody si am. God word sey, before God karry am, Enoch don make belle sweet God.
Nobody fit make belle sweet God without faith, bikos anybody wey dey kom meet am, must bilive sey, E dey alive and E dey reward pipol wey dey find am si.
Na faith make Noah build ark afta God warn am about wetin go happen. E obey wetin God tok and na di ark save en and en family. Na di same faith Noah take kondemn di world, kon inherit di raitiousness wey dey kom.
Na faith make Abraham obey wen God koll am make e leave en house, travel go anoda land wey God promise am, even doh e nor know where e dey go.
Na faith make am stay as strenja for di land wey God promise am. Na inside tent en, Isaak and Jakob wey go inherit di same promise, stay.
Abraham do like dis, bikos e dey wait for di town wey God ensef go build with strong foundashon.
Na faith make Abraham born, even doh Sarah don too old to get belle and Abraham don old too, but e know sey di Pesin wey promise am pikin, na Pesin wey e fit trust.
So from dis one man wey en body don die finish, shidren wey plenty rish stars for sky and san for wotaside kon full evriwhere.
All of dem faith still strong wen dem die and dem nor get di tins wey God promise dem, but dem si and welkom di tins from far and dem gri sey, dem diasef na strenja for dis world.
Pipol wey tok like dis, show evribody sey dem dey espect dia own kountry.
Infact, if to sey dem dey tink of di kountry where dem from kom, dem for get mind to go back.
But as tins bi so, dem dey espect kountry wey betta pass dia own and e dey kom from heaven. Naim make God nor shame wen dem dey koll am dia God, bikos E don build big town for dem.
Na faith make Abraham offa Isaak wen God dey test am. Even doh na God gi-am di pikin, e still ready to give di only pikin wey e get, back to God.
God tell am before sey, “True Isaak, yor family go many well-well.”
Dis na bikos Abraham bilive sey, even if Isaak die, God go raiz am from deat and true-true Abraham really kollect Isaak back from deat.
Na faith make Isaak bless Jakob and Esau about dia future.
Before Jakob die, na faith e take bless Josef shidren and woship God as e rest on-top en walkin stik.
Wen Josef life don dey end, na faith e take tok about di long travel wey Israel pipol go-go and e tell dem wetin dem go do with en bones.
Na faith make Moses papa and mama hide am wen dem born am, bikos dem si sey di pikin fine and dem nor fear to disobey wetin di king kommand.
Wen Moses kon grow up, na faith make am nor gri make dem koll am Fero dota pikin.
Instead of am to enjoy tins wey go make am sin, e kon choose to sofa with God shidren.
E feel sey e betta make dem laf am, bikos of di Mezaya wey dey kom, instead make e dey enjoy di fine-fine tins for Egypt. E do like dis, bikos e put en eye for God reward.
Na di same faith make Moses komot from Egypt and e nor fear di king vexnashon, bikos e get hope for God wey ordinary eye nor fit si.
Na faith make Moses do di Passova and pour blood for pipol door-mot, so dat God angel wey dey kill all di first-born for Egypt, nor go tosh dem.
Na faith make Israel pipol cross di Red Sea like sey na dry land, but wen Egypt pipol try am, di wota swallow all of dem.
Na faith make Jeriko wall fall afta Israel pipol don mash round am for seven days.
Na faith make Rahab, wey bi ashawo, eskape wen God distroy pipol wey nor obey am, bikos e welkom di pipol wey kom spy.
Wetin I go tok again? I nor get time to tok about Gideon, Barak, Samson, Jeftah, David, Samuel and di profets,
na faith dem take win kingdoms; do wetin good for God eye; kon get di tins wey God promise dem; klose lion mout;
kwensh fire wey dey burn well-well and eskape wen dem won kill dem with swod. God turn dia weakness to pawa. Dem strong well-well for war front and sojas from oda kountries, dey run from dem.
Some wimen wey dia pipol don die, na faith make dem receive dem back, alive. Some pipol rijet freedom kon die for sofa, so dat dem go fit wake-up from deat and enter life wey betta pass dis one.
Pipol laf some; flog some; shain some and put odas for prison.
Dem stone some; use saw kut some into two; take swod kill some; some wear goat and sheep skin dey hide waka and dem nor get anytin; dem sofa some and trit odas anyhow.
(Dis world nor good rish for dem); dem just dey waka about for wildaness, on-top mountins, inside rock and holes.
God praiz all of dem for dia faith, yet dem nor still get wetin God promise.
Bikos God plan sey, without us, dem nor go fit get di tins wey E promise dem.Since wi get many witness wey surround us, e good make wi drop evry load and sin wey dey make us fall, so dat wi go use awa mind live di life wey God wont.
Make wi dey look Jesus Christ wey give us awa faith and go help us keep am. Bikos of di joy wey Jesus dey espect, e sofa for cross and nor mind di shame wey follow am. But naw, e don sidan for di rite hand side for God throne.
If una dey tink how Jesus sofa for wiked pipol hand and how dem hate am, una mind go strong for faith.
As una dey struggol make una nor for sin, una struggol neva rish to kill una as Christ die.
Abi una don forget di advise wey God tell una as en shidren? “My pikin, make yu listin well-well wen God dey korrect yu and nor vex wen God ponish yu.
Bikos na di pesin wey God love, na-im E dey korrect and E dey ponish all di shidren wey bi en own.”
So make una bear as una dey sofa, since e bi sey na una Papa dey ponish una; dat one go show sey God dey trit una like en shidren. Abi e get pikin wey en papa nor dey ponish?
But if God nor ponish yu as e dey ponish all en shidren, dat mean sey yu nor bi betta pikin and yu nor get papa.
If awa papa for eart ponish us and wi dey respet dem, e nor good make God ponish us, so dat awa life go betta?
Awa papa dey ponish us for dis world as e good for dia eye, but God dey ponish us for awa own good, so dat wi go follow am share en holiness.
No ponishment dey sweet pesin wen dem dey ponish am, bikos e dey pain. But di pesin wey God ponish, go get life wey nor dey end.
So una hands and knees wey don taya, make una make dem strong.
And make una waka for strait road, so dat una leg wey don taya, go strong.
Make una try to live for peace with evribody and dey holy, bikos anybody wey nor dey holy, nor go si God.
Make una make sure sey nobody turn back from God grace and make nobody get bad belle and kause trobol wey go make pipol sin.
Make una make sure sey nobody dey do bad tins or nor dey fear God, just like Esau wey sell en rite as first-born, bikos of food.
Una know how e try to get am back leta, but e nor fit, even doh e beg and kry give en papa.
Una don rish Mount Sinai, where God for tok to Israel pipol. For der, fire dey burn, darkness dey der and storm and
trumpet kon dey make nois. Israel pipol hear God vois, so dem beg am make E stop,
bikos dem nor fit bear en kommand wey sey, “Make una kill any animal wey tosh di mountin.”
Wetin happen dey make pesin fear, so Moses kon sey, “I dey fear and dey shake.”
Instead, una don kom Mount Zion; di town where God dey stay; di Jerusalem for heaven where tazon angels dey. Una don enter di assembly,
di place where all di first-born gada and dis na di pipol wey God rite dia name for heaven. Una don kom meet God wey go judge evribody and na-im dey make pipol pafet.
Una don kom meet Jesus, di pesin wey God use take start di new kovenant with en pipol and una don kom meet di blood wey dem spray and dis blood dey tok betta word wey pass Abel own.
Make sure sey una dey obey di Pesin wey dey tok to una! Bikos if Israel pipol wey nor gri hear dia oga Moses word for eart nor eskape, how wi go fit eskape, if wi nor gri hear di Pesin wey dey tok to us from heaven?
For dat time, en vois dey shake di eart, but naw, E don promise sey, “Nor bi only dis eart I go shake, but I go shake di heavens too.”
Dis mean sey di tins for eart go shake komot and na only di tins wey God nor won shake, go remain.
Since wi don receive di kingdom wey dem nor fit skata, make wi tank and woship God with respet and fear. Make wi gi-am di kind woship wey go make belle sweet am.
Bikos awa God na big and strong fire wey dey distroy tins.Make una dey love each oda like Christian brodas and sistas.
Make una always dey welkom strenja for una house, bikos like dis, some pipol don welkom angel enter dia house and dem nor know.
Make una remember doz wey dey prison, like sey unasef dey der with dem and make una remember doz wey dey sofa, like sey una dey sofa like dem.
Make evribody respet marriage: una must make sure sey una nor sleep with who nor bi una husband or wife, bikos God go judge pipol wey dey sleep with who dem nor marry and pipol wey don marry, wey dey sleep with oda pipol.
Make una nor love money and make wetin una get rish una, bikos God sey, “I nor go ever leave or abandon yu.”
So make wi get mind wey go make us fit sey, “Na God bi my helpa, so wi nor go fear. Wetin human being go fit do us?”
Make una remember una leaders wey tish una God word; make una tink about di kind life wey dem dey live, den make una follow dia faith.
Jesus Christ na di same yestiday, today and forever, e nor dey shange!
Make una nor let difren-difren prishin wey una nor know turn una head. Una spiritual pawa dey kom from God grace, nor bi from food wey dem sakrifice, bikos di sakrifice nor fit help pipol wey dey do am.
Wi get altar where di workers for di Tabanako nor fit chop from.
Di High Priest dey karry animal blood enter di Holy Place as ofrin for sins, but di animal body, na outside di kamp dem for dey burn am.
Derfor, Jesus take en own blood make sakrifice, so dat en pipol go dey holy. So Jesus Christ sofa outside di kamp too.
Wi must go meet am for outside di kamp kon share di shame with am.
Bikos for here, wi nor get any town wey go last, but wi dey wait di town wey go kom.
True Christ, make wi kontinue to dey give God praiz as awa sakrifice. So, make wetin dey kom out from awa mout bi, “Na Jesus, bi Oga God.”
Make una nor forget to do good and to share wetin una get with each oda, bikos doz kind sakrifice, dey make belle sweet God.
Make una obey una leaders and do evritin wey dem tok, bikos na dem dey kare for una soul and dem go ansa God wen E ask dem how dem do dia work. Make una let dem do am with happiness, nor bi with komplain, bikos una nor go get any betta tin from am.
Make una pray for us, bikos wi dey sure sey awa mind klean and wi won live awa life for di korrect way.
Abeg, make una pray well-well, so dat dem go free mi and I go fit kom meet una soon.
God wey get peace, di Pesin wey use di everlastin kovenant blood bring awa Oga God Jesus Christ kom back from deat; awa Oga God wey dey look di sheep,
make E give una evritin wey una nid to do wetin E wont. Anytin wey good for en eye, make E do am inside us thru Jesus Christ. Make all glory bi Jesus Christ own forever and ever. Amen!
My brodas and sistas, I dey beg una, make una get patient and listin to di advise wey dey dis my leta, bikos wetin I rite, nor long.
Make una know sey dem don release awa broda Timoti from prison. If e kwik kom, e go follow mi kom si una.
Make una greet all una leaders and all God pipol. God pipol for Italy dey greet una.
Make God grace dey with all of una.Mi James, wey bi God and Jesus Christ savant, dey greet una wey bi di twelf tribes wey dey for evriwhere for di world.
My brodas and sistas, make una dey happy wen una dey face temptashon,
bikos una know sey, if una win di temptashon, una patient go strong.
And make una let patient do en work, so dat una go dey pafet and komplete, den una go gain evritin.
But if anybody nid wisdom, make e ask God wey dey gi-am to evribody. E nor go sey, “No,” but E go give yu.
Di pesin wey dey ask, must get faith and make en mind nor shake, bikos anybody wey en mind dey shake, bi like river wey strong breeze dey blow up-and-down.
Make dat pesin nor tink sey e go receive anytin from God,
bikos e get doubol mind and e nor dey stabol for anytin wey e dey do.
Any biliver wey poor, make e happy, bikos God don lift am up.
But pesin wey get money, make e nor proud, bikos e go soon perish like flower wey dey for bush.
As sun dey dry grass and flower and dia beauti dey die forever, na so rish pesin go dry, as e dey porshu and love money.
Di pesin wey fit bear wen problem kom meet am, make e happy, bikos e don show sey en faith strong and e go get di crown wey get life, wey God don promise sey E go give pipol wey love am.
Make nobody tok wen temptashon kom meet am sey, “God dey test mi,” bikos nor-tin fit tempt God and God ensef, nor dey tempt anybody.
But temptashon dey kom meet pesin wey get bad tins for mind.
Wen di bad tins wey e won do, don mature, e go make am sin and wen sin don grow well-well, e go kause deat.
My brodas and sistas, make nor-tin deceive una,
bikos evry betta and pafet gift dey kom from God. E dey kom down from di Papa wey kreate lite and E nor dey shange.
As God wont am, E kon born us with di true message, so dat wi go bi first among all wetin E kreate.
My brodas and sistas, make una undastand dis tins: Make una dey listin well-well and nor dey kwik tok or vex.
Human being vexnashon nor dey make pipol live di life wey God wont.
So make una remove una hand from evry dirty and wiked tins kon put una body down to asept God word wey dem don plant inside una, bikos e get pawa to save una soul.
Make una nor dey deceive unasef as una dey hear God word, but make sure sey una dey do wetin en word tok.
Pesin wey hear God word and e nor dey do wetin e tok, bi like pesin wey dey look en face for mirror.
Wen di pesin look ensef finish kon komot go out, e go kwik-kwik forget how en face bi.
But di pesin wey dey look God pafet law wey dey free pipol; dey do wetin di word tok and e nor dey listin and forget, God go bless am for evritin wey e dey do.
If anybody tink sey en dey follow wetin wi dey tish and e nor fit kontrol en mout, dat pesin dey deceive ensef and en relijon nor mean anytin.
But betta relijon wey nor get stain for God eye, naim bi dis: to kare for shidren wey nor get papa and mama and wimen wey dey sofa bikos dia husband don die. So, make una keep unasef, so dat dis world nor go stain una.My brodas and sistas, since una get faith for awa Oga God Jesus Christ, make una nor dey do parsha.
If pesin wear gold ring and fine klot enter una church and poor pesin with dirty klot enter too
and una respet di one wey wear fine klot, kon tell am, “Sidan for betta place,” but una tell di poor pesin, “Stand der,” or “Sidan for groun.”
Dat mean sey una dey do parsha and kondemn pipol from una mind.
My brodas and sistas, make una listin! God nor choose poor pipol for dis world sey, make dem rish for faith and inherit di kingdom wey E promise sey E go give doz wey love am?
But una nor dey respet poor pipol! Nor bi rish pipol dey opress and drag una go kourt?
Or dem nor dey tok bad about Jesus name wey una bilive?
But if una do wetin dem rite for God word, “Make yu love yor neighbour as yu love yorsef,” una don do good bi dat.
If una do parsha, una dey kommit sin and di law don kondemn una as pipol wey nor dey do wetin dey di law.
Di pesin wey dey do evritin wey dey di law and e break one, don break all of dem bi dat.
Bikos di same God wey sey, “Nor sleep with who yu nor marry,” naim still sey, “Nor kill anybody.” If yu nor sleep with who yu nor marry, but yu kill pesin, yu don break di law bi dat.
Make una tok and do like pipol wey dem go judge with di law wey go free pipol.
Judgement nor get mesi for anybody wey nor dey mesi for odas, bikos mesi betta pass judgement.
My brodas and sistas, wetin dey good if pesin sey e get faith, but e nor dey do anytin? Dat kind faith go fit save am?
If one broda or sista nor get klot to wear or food to chop
and one pesin among una tell am, “Make peace dey with yu; make kold nor katch yu and make yu go chop beleful, but yu nor gi-am wetin di body wont, na wish kind good bi dat?”
Na so faith bi too, if yor faith nor dey produce betta result, e go die and dey yuzles.
If anybody sey, “I get faith and yu get work.” I go sey, “Make yu show mi yor faith wey nor get work and I go show yu my faith thru my work.”
Yu bilive sey na only one good God dey. Demons bilive so too and fear dey katch dem well-well.
Foolish man! Yu wont make I show yu sey faith wey nor get work dey yuzles?
Wen awa papa Abraham put en pikin Isaak for di altar, wetin e do dey good for God eye?
Yu nor si sey en faith and work dey togeda and na en work make en faith pafet?
And wetin dem rite for God word kon happen, “Abraham bilive wetin God tok and na dat one make am good for God eye, so God kon koll am, en friend.”
So, pesin work dey make am good too, nor bi only en faith.
Nor bi so e bi for Rahab, wey bi ashawo, wen e welkom di messenjas kon show dem anoda road wey dem go pass run?
Body wey nor get spirit don die, na so too, faith wey nor get work, don die.My brodas and sistas, evribody nor go fit bi tisha, bikos yu know sey wi wey dey tish, na awa judgement go big pass,
bikos wi dey make many mistake. If pesin nor dey make mistake for wetin e dey tok, dat mean sey e dey pafet and e go fit kontrol en body.
If wi tie rope for horse mout make e for obey us, dat mean sey wi dey kontrol en body.
Look ship for wota: E big well-well and na strong breeze dey fit push am, but na one small wheel di driver dey use take kontrol am.
Na so di tongue bi too: naim small pass for di body, but di tins wey e fit do big well-well. Make una tink how small fire fit burn big forest rish groun.
Di tongue na fire! Na der bad tins full pass for pesin body. E dey spoil di whole body and kause fire for pesin life and dis kind fire dey kom from hell.
Human being dey fit kontrol bird, animal wey dey creep for groun and animal wey dey stay for wota.
But nobody don ever fit kontrol en tongue well. Di tongue na bad tin wey nor dey stay one place, bikos e get poizin wey fit kill pesin.
Na di tongue wi take dey praiz awa Papa and Oga God Jesus Christ and naim wi still dey use take curse pipol wey God kreate like ensef.
My brodas and sistas, na di same tongue wi dey use take praiz and curse pipol. But e nor suppose bi like dat.
Wota wey dey kom out from groun, nor dey bring out fresh and bitter wota from di same place, abi e dey do so?
My brodas and sistas, fig tree go fit bear olive, abi vine fit bear fig? So too, wota wey dey kom out from groun and e taste like salt, nor go fit taste like fresh wota at-all.
Who get sense among una? Di way di pesin dey bihave go show di gentolness wey wisdom dey bring.
But if jealousy and sefishnes dey en mind, make e nor boast and lie against di trut.
Dat kind wisdom nor kom from God, but e kom from dis eart wey wiked well-well.
Bikos where jealousy and long-trot dey, wahala and bad tins wey pipol dey do, dey der too.
But God wisdom dey pure; e get peace; dey gentol; dey asept pipol and good fruit and mesi full am; e nor dey do wayo or pritend.
Pipol wey nor like trobol, dey plant fruit wey dey bring raitiousness.Wetin dey make una kworel and fight? Nor bi di tins wey dey hongry una to do?
Yu wont sometin, but yu nor get am; yu dey kill, dey wont wetin oda pipol get and yu nor dey fit get am; so yu go kon dey kworel and fight. Yu nor get, bikos yu nor ask God make E give yu.
Wen yu ask for sometin, yu nor receive am, bikos yu nor ask well and yu won take am do wetin yu like.
Una wey dey do bad tins for dis world, una nor know sey to bi dis world friend, mean sey una bi God enemy? So anybody wey gri sey en and dis world na friend, don make ensef God enemy.
Abi yu tink sey God nor mean wetin E tok wen E sey, “Di Spirit wey I put inside una dey jealous well-well?”
But E give us plenty grace. Na dis make God word sey, “God dey against pesin wey dey karry body up, but E dey give grace to pipol wey dey put dia body down.”
So, make yu give yorsef to God. But rijet di devil and e go run komot from where yu dey.
Draw near God and E go draw near yu. Una wey bi sina, make una wosh una hand and una wey get doubol mind, make una heart dey klean.
Make una kry and make sorrow dey una heart, den una go show sey una nor dey happy.
If una put una body down for God, E go karry una go up.
My brodas and sistas, make una nor tok bad about each oda. Anybody wey tok bad or judge en broda or sista for Christ, e dey tok bad about di law and e dey judge di law. But if una judge di law, den una nor dey obey di law, but una don bikom di law judge bi dat.
Na only one Pesin give di law and na-im bi judge. Na-im dey save and distroy. Yu wey dey judge yor neighbour, na who yu even tink sey yu bi?
Look, yu wey dey sey, “Today or tumoro, wi go-go dis or dat town go stay der for one year and do business kon get gain,”
but yu nor know tumoro. Wetin yor life bi like? Yu bi like smoke wey dey kom out from fire. Pipol go si am, den small time e go vanish.
Instead, yu suppose to sey, “If God wont, wi go dey alive and wi go do dis or dat tin.”
But as e bi so, yu dey boast dey karry body up. All dat kind boastin nor good.
So anybody wey know wetin good and e nor do am, don kommit sin bi dat.Yu wey get money, make yu listin! Cry make dem hear yor vois, bikos of di bad tins wey go happen to yu.
Yor money don rotin and ants don chop yor klot.
Yor gold and silva don rust, dia ashes go tok against yu and chop yor flesh like fire. For di last days, yu don gada money and fine tins for yorsef!
Si, di money wey yu nor gri pay di workers wey dey work for yor farm, dey kry against yu and di pipol wey dey gada wetin yu plant, dia kry don rish God ear.
Yu dey live life wey yu dey enjoy and yu dey enjoy for dis eart. Yu don make yorsef fat, dey wait for di day wey dem go kill yu.
Yu don kondemn and kill pipol wey nor do bad, bikos dem nor fit stop yu.
My brodas and sistas, make una get patient till Christ go kom back. Tink how farmer dey wait for wetin e plant until e grow kon bring food wey dear and e dey wait with patient for am, until di first and di last rain go fall put.
So, make una get patient too and make una heart strong, bikos di time wen Christ go kom back, don near.
My brodas and sistas, make una nor dey komplain about each oda, so dat dem nor go judge una, bikos God wey bi di judge, stand near di gate.
Di profets wey God send kom tok to una, make una use dem as ezample to bear sofa and get patient.
Make una tink of how wi dey look pipol wey get patient sey, God don bless dem. Una hear how Job get patient and how God bless am leta. God get mesi and E dey sorry for pesin well-well.
My brodas and sistas, make una remember dis kommand pass oda ones; make una nor swear, weda with heaven or eart or any oda tin. But make una let una “Yes” bi yes, and una “No” bi know, so dat una nor go fall enter God judgement.
If anybody dey sofa among una, make e pray. If anybody dey happy among una, make e sing dey praiz God.
If anybody among una nor well, make e koll di eldas for di church, make dem pray and use oil anoint am for Jesus name.
Di prayer wey dem take faith pray go save di pesin wey nor well and God go make am well. And if e kommit any sin, God go forgi-am.
So make una konfess una sin to each oda. Make una pray for each oda, so dat God go heal una. Di prayer wey pesin wey good for God eye take all en mind pray, dey work well-well.
Elijah na human being like us and e pray with all en mind make rain nor fall. True-true, for three and half years, rain nor fall for dat place.
Den e pray again and di sky kon bring rain and evritin wey dem plant, kon grow.
My brodas and sistas, if anybody among una waka komot from di trut and pesin bring am kom back,
make yu know sey, di pesin wey bring yu wey bi sina kom back from di bad way, don save yor soul from deat and e don make Christ forgive yu all yor sins.Na mi Pita wey bi Jesus Christ apostle rite dis leta to di strenjas for Pontus, Galatia, Kappadocia, Asia aria and Bitynia wey God choose sey,
make dem dey holy thru en Spirit. Make una dey obey Christ for evritin and en blood go klean una. Make grace and peace bi una own!
Wi tank God wey bi awa Oga God Jesus Christ Papa, for di mesi wey E dey show us. God give us new life thru Jesus Christ wey E wake from deat and naim bi di Pesin wey give us hope.
Dem born us put for inheritance wey nor dey spoil, dirty or fade. God keep di inheritance for heaven for us
and en pawa dey protet am thru faith and wi dey wait for di salvashon wey go kom for di time wen di world go end.
Aldo una go sofa small, but dis joy go bring happiness for una.
Dis kind sofa go show sey una faith na really one. Gold wey go spoil one day, dem still dey test am for fire, tok-less of una faith wey get value pass gold and e go bring praiz, glory and honor wen Jesus Christ go kom.
Aldo una neva si am, but una love am. Una nor dey si am naw, but una bilive am, una get happiness and glory wey una nor go fit esplain.
Una still get wetin make una faith strong and na dis bi di salvashon wey una soul get.
For dis salvashon matter, di profets wey tok before about di grace wey go kom, try well-well weda dem fit know wetin e mean, but dem nor fit.
Dem one know di time and di pesin wey God Spirit dey tok about. God don tok before about di sofa wey E sey Christ must sofa and di glory wey e go get.
Dem show sey nor bi demsef dem dey work for, but na for una, bikos una hear dis matter from di apostles thru di Holy Spirit pawa wey kom from heaven. Even angels dey wish sey dem know dis tins.
So, make una always dey ready for akshon. Make una shine una eye and put hope for di grace wey Jesus Christ go bring.
Like shidren wey dey obey, make una stop di bad tins wey una dey do wen una neva know di trut.
But for evritin wey una dey do, make una dey holy like di Pesin wey koll una,
bikos God word sey, “Make una dey holy, bikos I dey holy.”
Since una dey koll God wey dey judge evribody akordin to wetin e do, “Papa”, make una live una life with respet for am.
Una know sey, God free una from di empty life wey una kollect from una grand-grand papa dem and E nor buy una with sometin wey fit spoil like silva or gold,
but na with Christ blood and na dis Christ bi God lamb wey nor get any mark or stain.
God choose am before E kreate dis world, but na for dis last days E show am to una.
True am, una bilive God wey raiz am from deat kon gi-am glory. So, una faith and hope dey for God hand.
Una don klean una soul with di trut wey una dey obey and as brodas and sistas, make una love each oda well-well.
God nor save una with human being body wey fit die, but na thru en word wey get life and dey forever.
Human being bi like grass and wetin make am fine, bi like flower; di grass go dry and di flower go die,
but God word go last forever. And na dis word bi di Good News wey dem prish give una.Make una stop to do bad tin; dey deceive pipol, pritend; dey jealous and tok bad about pipol.
But make una dey hongry for spiritual milk like pikin wey dem just born, so dat una faith go strong well-well
and una go know how God salvashon good rish.
Una don kom meet Christ, wey bi di stone wey dey alive. Pipol rijet am, but God choose am and e dey important for God eye.
So unasef too, don bi stone wey dey alive and God dey build una as en spiritual house, so dat una go bi priest wey dey holy and una go offa spiritual sakrifice wey E go asept thru Jesus Christ.
God word sey, “Naw, I don lay one stone for Zion; di main stone wey I choose; no money fit buy am and anybody wey bilive am, nor go shame.”
So, una wey bilive don know en value, but for di pipol and builders wey nor bilive, dat Stone don kon bi di main stone.
Na-im bi di rock wey dey fall pipol, bikos dem nor fit jump am pass. As dem nor bilive God word, dem bigin fall, bikos na so E plan sey e go bi.
But God don choose una to bi en priest and holy pipol, so dat una go prish di Good News, bikos E koll una from darkness kon enter en brite lite.
Before-before, una nor bi God pipol, but naw, una don bi en pipol. Dat time, God nor get mesi for una, but naw, una don get en mesi.
My friends, I dey beg una, since una bi strenjas for dis world, make una nor follow di tins wey pipol like to do, bikos dem dey distroy pesin soul.
So make una dey live well among pipol wey nor bi Christian, so dat wen dem sey una do bad, dem go si di good tins wey una dey do and dem go praiz God wen E won judge di world.
Make una dey obey una leaders bikos of Christ. Weda dem bi kings wey get pawa
or govnors wey God choose sey, make dem ponish pipol wey do bad and praiz doz wey do good.
Bikos God wont sey, wetin una dey do, go make di pipol wey nor get sense shut up dia mout.
Make una live as free pipol and nor use una freedom as eskuse to do bad tins, but make una use am well as God savant.
Make una respet evribody. Love dis awa family wey bilive Christ. Make una fear God and respet di king.
Una wey bi slave, make una dey obey una oga, both di ones wey good or gentol and doz wey nor good.
If anybody bear pain bikos of God and dey sofa for wetin e nor do, God go favor am.
But why pipol go praiz yu wen dem ponish yu bikos of wetin yu do and yu bear-am? But if yu sofa bikos yu do good, God go favor yu,
bikos na wetin E koll yu to do, bi dat. Christ sofa as ezample wey una go follow
and e nor kommit any sin or lie.
Wen dem curse am, e nor ansa back; wen e sofa, e nor treaten sey e go pay dem back, but e put ensef for God hand wey nor dey judge kase with parsha.
E karry awa sin for cross, so dat wi go stop to sin and dey do good for God eye. “Na di wound wey dem wound am, naim make us well.”
Before-before, una waka komot for di rite road like sheep wey lost, but naw, una don turn back go meet di Shepad and Pesin wey dey guide una soul.Make una wey bi wife, dey obey una husband. Even doh dem nor dey do wetin dem rite for God word, di way una dey bihave, fit make dem shange,
wen dem si una good karata and how una life pure rish.
Make una beauti nor bi di one wey pipol dey only si like: to dey plait hair; dey wear gold or fine klot.
Instead make e show sey Christ dey inside una and una don get gentol and kwayet spirit wey God go value.
Di wimen for olden days dey holy, bikos dem put dia hope for God hand and dem respet dia husband.
As Sarah obey Abraham kon koll am, “My oga,” una go bi God pikin, if una dey do wetin good.
Husbands, make una dey trit una wife with soft hand, bikos una know sey dem nor strong rish una; make una respet dem as pipol wey get God grace and life. If una dey do like dis, nor-tin go block una prayers.
So, make una live for peace togeda, dey sorry for each oda; love one anoda and nor dey karry body up.
Make una nor take bad pay di bad wey pesin do una, instead, make una bless odas, bikos God koll una to bless pipol.
God word sey: Anybody wey won enjoy good life, must kontrol en mout; make e nor dey tok bad-bad tins or lie.
E must turn from di wikedness wey e dey do, kon start to do good and make e live for peace with evribody.
God dey si di pipol wey dey do good and en ear dey open to hear dia prayers. But E dey against pipol wey dey do bad.
Who go fit do yu bad tin, if yu dey do good?
But if yu sofa bikos yu dey do good, make yu nor fear doz wiked pipol, bikos God don bless yu bi dat.
For una heart, make una make Christ una Oga God and make una ready to ansa anybody wey ask una about di hope wey una get.
But make una do am with gentolness and respet, dey make sure sey una mind klean, so dat pipol wey dey tok bad about di good tins wey una dey do for Christ, go shame for di bad wey dem dey tok.
E betta to sofa for wetin good, dan for bad one if na so God wont am.
Bikos of sin, Christ sofa. En wey nor do bad, sofa for doz wey do bad, so dat e go karry us go meet God. And wen dem kill-am, e wake-up as spirit.
As spirit, e kon go prish give wiked pipol spirits wey dey prison,
bikos dem nor do wetin God tok. God get patient for dem wen Noah dey build di ark, but na only di eight pipol wey dey inside di ark save from di wota.
Dis show how baptizim go save us, nor bi just to wosh dirty komot for pesin body, but na to show sey wi get good mind for God thru di way wey Jesus Christ take raiz-up
go heaven kon go sidan for God rite hand, where e dey rule di angels and doz wey get pawa.Since Christ don sofa for us, make wi do like am, bikos di pesin wey sofa for us nor get anytin to do with sin again,
bikos e don do wetin God wont and nor bi wetin pipol wont.
Di time wey una dey bihave like unbilivers, don pass. Dat time una live bad life; dey do bad tins; dey drink; dey do anyhow and serve juju.
Naw, doz unbilivers dey sopraiz and curse una, bikos una nor dey follow dem do bad and wiked tins again.
For di day wen Christ go judge pipol wey dey alive and doz wey don die, e go ponish dem.
Na dis make Christ prish di gospel for doz wey don die, so dat even doh e go judge dem as human being, dem go live forever as spirit thru God judgement.
Di time wen evritin go end don near. So make una dey kontrol unasef and shine una eye wen una dey pray.
As una dey do so, make una love for each oda dey strong, bikos love dey kover plenty sins.
Make una welkom pipol for una house without komplain.
God don give evribody en own gift, so make una use di gift take help each oda as good savant wey get God grace.
Pesin wey dey prish; make e prish God word well. Pesin wey dey help odas, make e do am with di pawa wey God gi-am, so dat for evritin, God go get glory thru Jesus Christ. Make all glory and pawa bi Christ own forever and ever. Amen!
My friends, make una nor sopraiz sey una dey pass thru trobol like pesin wey fire dey burn, bikos tins wey go make una fear, go must happen.
Instead, make una dey happy as una dey sofa for Christ, so dat wen God go show una en glory, belle go sweet una.
If dem curse una bikos of Christ, God don bless una bi dat, bikos God Spirit wey get glory, rest on-top una life.
But make anybody among una nor sofa, bikos e kill, tif or curse trobol.
But if yu sofa bikos yu bi Christian, make yu nor shame, but dey praiz God, bikos yu dey ansa Jesus name.
Di time for judgement don rish and e go start with God pipol. And if e start with us, wetin go happen to pipol wey nor dey obey God?
If e go hard for God pipol to dey save, den e nor go eazy for doz wey nor dey fear God.
So if yu dey sofa as God wont am, make yu trust God wey kreate yu and E nor go ever fail yu.Mi wey bi una fellow elder, wey si how Christ sofa and go share for God glory wey go soon kom, dey beg di eldas among una sey:
Make una kare for di sheep wey God give una whole, just as shepad dey kare for dia sheep. Make e nor bi like sey dem force una do am, but na as God wont am. Una nor dey do am bikos of money, but na bikos una won do am.
And make una nor dey opress God pipol wey dey under una, instead make una bi ezample to dem.
So wen di big shepad, Jesus Christ go kom, e go give una crown wey en glory nor go ever fade.
For di same way, make una wey yong put body down for di eldas. Make una nor dey karry body up for each oda, bikos God dey oppoz proud pipol, but E dey favor doz wey dey honbol.
Make una put una body for groun bikos of God and wen di rite time rish, E go karry una up.
Make una karry all una trobol give God, bikos E kare for una.
Make una shine una eye well-well, bikos devil wey bi una enemy, bi like hongry lion wey dey shaut and dey find who e go chop.
Make una nor gi-am shance, but make una faith strong, bikos una know sey na di same tin una brodas and sistas for evriwhere for dis world, dey sofa.
Afta una don sofa small, God wey koll una with en grace enter en glory for Christ, go make una komplete, una leg go strong and una go get pawa.
Make all pawa bi God own forever and ever. Amen!
I tell my dear broda Silas sey, make e help mi rite dis small leta, so dat una heart go strong and make e tell una sey, all wetin dey happen to una, na as God wont am. So make una stand strong with en pawa.
God pipol for di church wey dey Babilon dey greet una and Mark, my pikin, dey greet una too.
Make una salot each oda with Jesus Christ love. Make peace dey with all of una wey dey inside Christ.Na mi Pita wey bi Jesus Christ savant and apostle, rite dis leta to di pipol wey get di same faith wey wi get. God give una dis faith, bikos of en raitiousness wey kom thru awa Oga God and Savior, Jesus Christ.
Make God give una betta peace and grace as una dey grow for en word and inside Jesus, wey bi awa Oga God!
I pray make God pawa give us evritin wey wi nid, so dat wi go fit live di kind life wey E wont, as wi don know di trut about Jesus wey koll us with en glory and goodness.
Like dis too, wi don get betta promise and bikos of dat, wi go get God karata wey go free us from di bad tins wey dey for dis world.
So, make una try to make una faith strong and know God word. As una dey know God word more-more,
una go fit kontrol unasef; get patient; dey live holy life
and love una brodas and sistas without parsha.
Bikos if una really get dis tins, dem go dey grow inside una, so una nor go dey yuzles, but una go bear good fruits as una dey try to know Christ more-more.
But di pesin wey nor get dis tins, dey blind. Dis show sey, e nor dey si far and e don forget sey God don forgi-am en sins.
So my brodas and sistas, make una do evritin to show sey, God koll and choose una. As una dey do so, una nor go ever fall inside sin.
Di door to enter awa Oga God and Savior Jesus Christ kingdom, wey nor go ever end, go open wide for una.
I go dey remind una dis tins evritime, even doh I know sey una know dem and naw, una leg don strong for di trut wey una bilive.
As long as I dey, I look am sey e good make I dey remind una,
as I know sey di time wey I go die don near, bikos awa Oga God Jesus Christ don show mi.
I go try do evritin wey I fit do, so dat afta I don go, una go fit tok about dis tins.
Bikos, wi nor use awa brain take tell una lie-lie story about Christ pawa and how E go kom back.
God gi-am honor and glory wen di vois sey, “Dis na my Pikin wey I love and e dey make belle sweet mi.”
Wen dis vois tok from heaven, wi awasef hear am, bikos wi dey with am on-top di mountin.
Afta dat one, wi bilive wetin di profets prish. Una go do well if una hear and follow di lite wey dey shine for darkness and wen day break, di star wey dey kom for morning, go shine for una heart.
Di one wey important pass bi sey, una know dis tins: e nor get anytin wey di profets tok for God word wey just kom out from dia own mind,
bikos know profesy don ever kom out from human being mind. Instead, na di Holy Spirit dey kontrol di pipol wey dey tok God word.As fake profets dey among di pipol before, na so fake tishas go dey among una too. Dis fake tishas go tish lie-lie tins wey fit distroy pesin and dem go sey dem nor know di Masta. Like dis, dem go distroy demsef.
Many pipol go follow dem live dia yeye life. Bikos of dis fake tishas, pipol go tok bad about di trut,
and dis tishas go deceive una with dia wayo. God don kondemn dem tey-tey and Christ wey go distroy dem, nor dey sleep.
God nor sorry for di angels wey sin, E trow dem for hell and tie dem for darkness until di day wen E go judge di world.
God nor sorry for di world wey dey before and E distroy am with wota, but save Noah wey prish make pipol do wetin good for God eye and di seven pipol wey dey with am.
E still turn Sodom and Gomorrah to ashes wen E distroy dem, den E use dem as ezample for di pipol wey dey live bad life,
but E save Lot wey nor like wiked pipol life,
(bikos di time wey Lot dey dat town, e vex for di bad tins wey di pipol dey do).
If God do all dis tins, den E know how to save en pipol from trobol kon tie wiked pipol keep, so dat E go ponish dem wen E go judge di world.
Dis na di pipol wey dey do wetin dia body wont and dem nor dey respet pipol wey get authority. Dem nor dey fear; dem dey karry body up; dey tok bad about tins wey God kreate for heaven,
even angels wey get pawa pass dem, nor dey tok about dis tins for God present.
But dis men bi like animal wey nor dey tink; animals wey pipol fit kill anyhow and dem just dey do as dem like. Dis pipol dey tok anyhow and na distroshon go end dia life.
Dem go sofa for dis tins wey dem dey do, bikos dem feel sey dem fit do anytin wey dia body wont for day time and wen ever dem follow una chop, dem dey kause trobol among una.
Wetin dem like pass, na to sleep with who dem nor marry; dem nor dey taya to sin and dem dey draw doz wey dia faith nor strong, follow body. Dem don train dia mind to get long-trot and God don curse dem.
Since dem komot from di rite way, dem don miss road, bikos dem dey follow Balaam, Beor pikin, wey love bad tins!
As God dey korrect Balaam for en sin (donkey wey nor suppose tok kon tok to di profet, so dat e go stop di bad tins wey e dey do).
Dis pipol bi like river wey nor get wota, dem bi like kloud wey breeze dey blow anyhow and na dem God dey keep di place wey dark pass, dey wait.
Dem dey use dia big-big grammar wey nor mean anytin, take deceive pipol wey just dey won komot hand for bad tins.
Even doh dis fake tishas dey promise dis pipol sey, dem go dey free, di fake tisha na slave dem bi to sin. Bikos pesin na slave to anytin wey masta am.
Afta dem don free from sin thru awa Oga God and Savior Jesus Christ and dem kon let sin masta dem again, dia kondishon for di end, go worse pass as e bi before.
Bikos e for betta sey, dem nor know God at-all, dan sey afta dem don know am, dem kon turn back from di kommandment wey God give dem.
Na dem bi ezample for dis word wey pipol tok, “Dog dey go back go chop en vomit,” and “Pig wey dem don wosh en body, go still go liedan for portor-portor.”My friends, dis na di sekond leta wey I dey rite to una, so dat una go dey tink about di tins wey I tell una.
I wont make una remember all di word wey di profets tok before and di kommandment wey awa Oga God and Savior give us thru di apostles.
Afta dis, make una undastand sey: for di last days, yeye pipol go kom and dem go dey do bad tins wey dey hongry dem.
Dem go sey, “I tink sey Jesus promise sey E go kom back? Awa grand-grand papa dem don die since, but evritin still bi as dem bi since God kreate di world.”
Dem don forget sey, na with word God take kreate di heaven before E kreate di eart from wota and na with wota, E take make dis world.
And na with di same wota, E take distroy di eart wey dey before.
Na di same word God take keep dis heaven and eart dey wait for fire wey go kom. E keep dem dey wait Judgement day. Di day wen E go distroy di pipol wey nor dey fear am.
Naw, my friends, make una nor let dis tin pass una, bikos one day bi like 1,000 years for God eye and 1,000 years bi like one day.
Nor bi sey God nor fit do wetin E promise as some pipol dey tink, but E dey patient dey wait for una, bikos E nor wont make anybody die trowey, but E wont make evribody turn from sin kom meet am.
Di day wen God go kom, go bi like wen tif dey kom for nite. Wen E kom, di heaven go disappear with loud nois and di stars for up go melt, di whole eart and evritin wey dey inside, go vanish.
Since evritin go melt like dis, wish kind pipol wi suppose to bi? E good make wi dey live awa life for holiness and dey do wetin God wont.
Since wi dey wait for di day wey Christ go kom, make wi dey do wetin wi fit do to make Christ kwik kom. Bikos for dat day, evritin wey dey for heaven go burn kon skata and di stars, go melt.
But as God promise, wi dey wait for di new heaven and eart, di place where raitiousness dey.
So, my friends, as una dey wait for dis tins, make una do wetin una fit do, so dat una go get peace and una go dey without stain or fault wen una go enter en kingdom.
God dey wait with patient, so dat una go turn from sin kom meet am, just as awa broda Paul rite give una akordin to di wisdom wey God gi-am.
E tok about dis tins for all en letas. Aldo some tins for di leta dey hard to undastand and doz wey nor know di trut or dey stabol, don turn dem to wetin go kill dem. Na so dem take distroy all di oda part for God word too.
So, my friends, as una don know wetin go happen, make una shine una eye, so dat una nor go miss di way and fall from di trut wey una get, bikos na so pipol wey nor sirious, dey do.
But make una grow inside di grace wey awa Oga God and Savior, Jesus Christ give una, so dat una go know am more-more. Make glory bi en own, naw and forever! Amen.Di tin wey dey from di biginnin, wey wi don hear and si with awa eye; wey awa hand don tosh (tins wey koncern di word wey dey give life
and dis life kom out and wi don si am. Na dis tins wi dey tok about. Wi dey tell una about di life wey nor dey end, wey dey with di Papa for heaven and E don show am to us.
Na wetin wi don si and hear, wi dey tell una, so dat una go fit bi awa friend, just as wi bi friend with di Papa and en Pikin.)
Na dis make us dey rite dis leta, so dat awa joy go full well-well.
Na di message wey wi hear from am, naim wi dey tell una so: Na God bi lite and darkness nor dey inside am at-all.
If wi sey wi bi en friend and wi still dey inside darkness, wi dey lie and trut nor dey awa mout.
But if wi dey inside di lite as en ensef dey inside lite, all of us go bi en friend and Jesus wey bi en pikin, go use en blood take wosh all awa sins komot.
If wi sey wi nor get sin, wi dey deceive awasef and di trut nor dey inside us.
But if wi konfess awa sin to am, e go forgive us kon wosh evritin wey nor good for God eye komot from awa life, bikos Christ dey always do wetin e sey e go do, since e dey raitious.
If wi sey wi nor dey sin, dat mean sey, God dey lie and di trut nor dey inside us.(My shidren, I dey rite about dis matter, so dat una nor go dey sin.) But if anybody sin, wi get pesin wey dey beg di Papa for us, dat pesin, na Jesus Christ wey dey raitious
and na en ensef bi di sakrifice wey God nid to forgive us awa sins. Nor bi only awa sin, but di sin wey di whole world dey kommit.
Wen wi do wetin God sey make wi do, den wi go dey sure sey wi know am.
Di pesin wey sey, “I know God” and e nor dey do wetin God tok, dat pesin dey lie and di trut nor dey inside am.
But anybody wey do wetin dem rite for God word, true-true, God word really dey inside am. Na dis go make us know sey wi dey inside God.
Di pesin wey sey en with God dey togeda forever, dat pesin suppose live en life as Christ live en own.
Una wey bi my friends, I nor dey rite new kommandment give una, na di old one wey una get from di biginnin, I still dey rite and una don hear dem before.
But dis new kommandment wey I dey rite give una so, naim bi di trut wey dey show inside Christ and inside una, bikos darkness don pass and di real lite don dey shine.
Pesin wey sey e dey inside di lite, but e still hate en broda or sista for Christ, dat pesin still dey inside darkness.
Pesin wey love en broda or sista for Christ, dey live inside di lite and nor-tin go make am fall.
But di one wey hate en broda or sista for Christ, dey for darkness and e nor know where e dey go, bikos darkness don blind en eye.
My shidren, I dey rite give una sey God don forgive una sins, bikos of Jesus name.
I dey rite give una wey bi papa, bikos una know di pesin wey dey alive since God kreate di world. I dey rite give una wey bi yong pipol, bikos una don win Satan.
I don rite give una, my shidren, bikos una don know God. I don rite give una wey bi papa, bikos una don know di pesin wey dey alive since God kreate di world. I don rite give una yong pipol, bikos una dey strong and God word dey inside una, as una don win Satan.
Make una nor love dis world or di tins wey dey inside am. If anybody love dis world, di Papa love nor dey inside am,
bikos evritin wey dey inside di world (tins wey human being body wont; tins wey dey hongry pesin to get and to dey karry body up), nor kom from di Papa, but na dis world dem from kom.
And dis world don dey fade with di tins wey pipol wont, but di pesin wey dey do wetin God wont, go dey forever.
My shidren, di world don dey end and just as una hear sey, anti-Christ dey kom, make una know sey many anti-Christ don already kom. And dis show us sey di world go soon end.
Na from us dis pipol from komot, but dem nor really dey God family before, bikos if to sey dem dey, dem for stay with us. But dem live us, so dat evribody go know sey dem nor bi awa own.
But di pesin wey dey holy, don anoint una and all of una know sey na true.
I nor rite give una, bikos una nor know di trut, but na bikos una know Christ and di trut dey stay inside am.
Na who dey lie? Na di pesin wey sey Jesus nor bi di Mezaya! Di pesin wey rijet di Papa and en Pikin, na Christ enemy.
Anybody wey rijet di Pikin, nor get di Papa. But if pesin asept di Pikin, e don asept di Papa too.
As for una, wetin una don hear from di biginnin, make una let am stay inside una. If wetin una hear from di biginnin stay inside una, una go stay inside di Pikin and en Papa.
Dis na di promise wey Christ ensef promise us sey, di life wey e go give, nor go ever end.
Na dis tins I dey rite give una about pipol wey dey try to deceive una.
As for una, di Holy Spirit wey Christ give una, dey stay inside una, so una nor nid anybody to tish una again. Evritin wey di Holy Spirit dey tish, na true and lie nor dey inside. Just as e don tish una, make una stay inside am.
Naw my shidren, make una stay inside am, so dat wen E kom, awa heart go dey strong well-well and shame nor go make us run from where E dey.
If una know sey E dey raitious, den una go know sey, doz wey dey do wetin God wont, na en shidren dem bi.Make una si di kind love wey awa God get for us. And naw, pipol dey koll us God shidren and true-true, na God shidren wi bi. Di world nor know us, bikos dem nor know am.
My friends, wi bi God shidren naw and wi neva know as wi go bi wen Christ go kom back. But wi know sey wi go bi like am, bikos wi go si am just as E bi.
And evribody wey get dis hope for Christ, dey make ensef pure, just as Jesus dey pure.
Evribody wey dey like to sin, nor dey obey God law and to sin, na to disobey God law.
And una know sey God send Jesus kom, make e for karry sin komot and know sin dey inside Christ.
Anybody wey dey stay inside am nor dey like to sin, but pesin wey dey kommit sin, neva si or know am.
So my shidren, make una nor let anybody deceive una: If pesin dey do wetin good for God eye, dat show sey dat pesin dey good, just as Christ dey good for God eye.
But pesin wey dey like to sin, na devil pikin, bikos devil dey sin from di biginnin. Na dis one make God Pikin kom dis world, so dat e go skata all di work wey devil dey do.
Pesin wey bi God pikin, nor dey like to sin, bikos God seed dey inside am.
Na like dis una go take know God and devil shidren. Pesin wey nor dey do wetin good for God eye and nor love en broda or sista for Christ, nor bi God pikin.
Dis na di Good News wey una don hear from di biginnin sey, “Make wi love each oda as awasef.”
Nor bi like Kain wey bi devil pikin, wey kill en broda. And wetin make am kill-am? Na bikos God nor asept en ofrin as E asept Abel own.
So my brodas and sistas, make una nor sopraiz sey dis world pipol hate una.
Wi know sey wi don cross from deat enter life, bikos wi dey love and kare for awa brodas and sistas for Christ.
Pesin wey hate en broda or sista for Christ, fit kill pesin and di life wey nor go end, nor dey inside am.
Dis na wetin make us know wetin love bi: Jesus Christ die for us, so wi suppose sakrifice awa life for awa fellow Christian brodas and sistas.
But pesin wey get enough tins and e nor sorry for en broda or sista for Christ wey nor get at-all, na how God love go take dey inside am?
My shidren, make wi nor dey love with only word for mout, but make wetin wi dey do, show sey wi really love each oda.
Wetin wi dey do go show sey wi dey live for di trut, so wi go dey bold wen wi stand for God present.
So, even if awa mind kondemn us, wi know sey God big pass awa mind and E know evritin.
My friends, if awa mind nor kondemn us, awa heart go strong for God present
and anytin wey wi ask from am, E go give us, bikos wi dey do wetin E wont and na dis tins dey make belle sweet am.
Na wetin E kommand bi dis, “Make wi bilive en pikin Jesus Christ name and make wi love each oda, even as E don kommand us.”
So anybody wey do all wetin God tok, dey inside am and God dey inside dat pesin too. Wi know sey E dey inside us, bikos di Spirit wey E give us, dey stay inside us.My friends, make una nor bilive evribody wey sey na God Spirit dey tok thru am. Una must test am to know weda na God Spirit e really get. Bikos many fake profets dey for dis world.
Dis na how una go take know God Spirit: If pesin bilive sey na Jesus bi di Mezaya, wey kom as human being, dat pesin get God Spirit.
But evribody wey nor gri sey Jesus na Oga God, dat pesin spirit nor kom from God. Dat na di anti-Christ spirit wey una hear sey dey kom and e don already dey dis world.
My shidren, una kom from God and una don get viktory ova doz pipol, bikos di pesin wey dey inside una, big pass di pesin wey dey di world.
Dem kom from dis world: so dem dey tink like pipol for di world and di pipol wey dey di world, dey listin to dem.
Wi kom from God and di pesin wey know God dey listin to us, but pesin wey nor know God, nor dey gri with us. Dis na how wi take dey know di thru Spirit and di spirit wey dey deceive pipol.
My friends, make wi love one anoda, bikos love kom from God and anybody wey love odas, na God pikin and e know God,
but pesin wey nor love en broda nor know God, bikos God na love.
Dis na how God love dey show for awa life: God send en only Pikin wey E born, make e kom dis world, so dat thru am, wi go get life wey nor dey end.
Na dis bi love: nor bi sey wi first love God, but na-im first love us wen E send en Pikin kom die for us as sakrifice wey make am forgive us awa sins.
My friends, if God love us like dis, den wi must love each oda.
Nobody don ever si God before. If wi love each oda, God dey inside us and en love dey pafet inside us.
God don give us en Spirit to show sey wi dey inside am and e dey inside us.
Wi don si with awa eye sey, di Papa send en Pikin to bi Savior for di world.
If anybody sey Jesus na God Pikin, dat show sey, God dey inside am and e dey inside God too.
Wi know and bilive sey, God love us and en love dey inside us.
And as wi dey stay inside God, awa love dey grow more-more. So wi nor go fear for judgement day, but wi go face God with konfident, bikos wi live like Jesus Christ wen wi dey di world.
Dis kind love nor get fear, bikos betta love dey drive fear komot from pesin heart. If wi dey fear bikos wi nor wont make God ponish us, dat show sey wi neva really know how en love bi.
Bikos God first love us, naim make us dey fit love each oda.
If somebody sey, “I love God” and e hate en Christian broda, e dey lie, bikos pesin wey nor love en Christian broda wey e dey si, how e wont take love God wey e nor dey si?
God don kommand us sey: “If anybody love mi, make e love en broda and sista for Christ too.”Anybody wey bilive sey na Jesus bi Christ, don bi God pikin and anybody wey love di Papa, love di pikin wey E born.
Wi go know sey wi love God shidren, wen wi love God and obey en kommandment.
To love God, na to keep en kommandment and en kommandment nor dey hard.
Anybody wey bi God pikin, don win di world and na awa faith bi di pawa wey win di world.
Pesin wey bilive sey Jesus Christ na God Pikin, don win di world.
Na Jesus Christ kom dis world with wota and blood. Nor bi only with wota, but na with di wota and di blood. And God Spirit bear witness sey dis na true, bikos na God Spirit bi di trut.
Wi get three witness to show sey wetin wi dey tok, na true and dem bi:
God Spirit, di wota and di blood and dis three witness dey tok di same tin.
If wi gri sey wetin human being tok na true, den wetin God tok about en pikin, naim big pass.
(Di pesin wey bilive God Pikin, go know inside ensef sey, dis tin na true, but pesin wey nor bilive God, dey sey God dey lie, bikos e nor bilive wetin God tok about en Pikin).
Dis na wetin God tok: God don give us life wey nor dey end and dis life dey inside en Pikin.
Anybody wey get di Pikin, get di life wey nor go end, but doz wey nor know God Pikin, go die.
I don rite all dis tins give una wey bilive God Pikin, so dat una go know sey una get life wey nor go end.
Na dis tins dey make awa mind strong anytime wey wi kom meet God: bikos if wi ask am for anytin wey dey good for en eye, E go give us.
And if wi know sey E dey hear us, den wi bilive sey wi go get di tins wey wi ask from am.
If anybody si en broda or sista for Christ dey kommit sin wey nor go kill-am, make e ask God and God go give life to dat pesin. E get di kind sin wey dey kause deat and I nor sey make una pray make God forgive di pesin wey dey kommit dat kind sin.
Evritin wey nor good for God eye, na sin, but e get di sins wey nor dey kause deat.
Wi know sey anybody wey bi God pikin, nor dey like to sin, but God dey keep en pikin, so dat devil nor go fit tosh am.
Wi know sey wi bi God shidren and dis world wey wi dey so, na wiked pipol dey rule am.
Wi know sey God Pikin don kom and e don give us sense to know di trut about God. And wi dey inside en Pikin Jesus Christ. Na-im bi di real God and na-im bi di life wey nor go end.
So my shidren, make una make sure sey una nor get anytin to do with oda gods.Mi wey bi elder dey rite dis leta to di woman wey God choose, with en shidren wey I love inside di trut (nor bi only mi, but na evribody wey know di trut).
Bikos di trut dey inside us, e go stay inside us forever.
Make God, awa Papa and Jesus Christ, en pikin wey dey inside trut and love, give us grace, mesi and peace.
I dey happy well-well, wen I si sey some among yor shidren dey live akordin to di trut, just as di Papa kommand us.
I dey rite to remind una sey, make una love one anoda. Dis nor bi new kommandment, but na di one wey dey from di biginnin.
(Na wetin love mean bi dis: make wi dey do wetin God wont.) Na di kommandment bi dis and just as wi hear am from di biginnin; na so wi suppose to follow am.
Bikos pipol wey dey deceive odas, don enter di world; dem nor gri sey Jesus Christ don kom dis world as human being before. Dis kind pipol dey deceive odas and na anti-Christ dem bi!
Make una shine una eye, so dat di work wey wi do among una, nor go lost, but instead, wi go get komplete reward.
Pesin wey nor dey follow wetin Christ tish, but dey find oda yeye tishas, nor know God. But pesin wey dey obey dis tishing, get both di Papa and en Pikin.
If anybody kom meet una and e nor asept wetin wi dey tish, make una nor welkom or receive am as una broda.
But pesin wey receive am, go dey follow am do di wiked tins wey e dey do.
Even doh I get many oda tins wey I won tell una, I nor won take paper and biro rite dem, but I hope sey I go kom visit una and I go tok to una face-to-face, so dat awa happiness go full.
Una sista shidren wey God don choose, dey greet una.Dis leta na from Jude, Jesus Christ savant and James broda. To di pipol wey God don koll, wey Papa God love don wrap like klot for Jesus Christ body.
Make mesi, peace and love dey with una!
My friends, even doh e don dey hongry mi since to rite give una about di salvashon wey wi dey share togeda, naw e strong well-well for my mind to rite, so dat una mind go dey strong. So una go fit stand fight for wetin wi bilive; di tins wey God don give en pipol and nor-tin go fit shange am.
Some pipol don hide join una and God don mark dem for distroshon. So I won tell una about dis tins sey, dis pipol nor dey fear God. Dem don dey use God grace as eskuse to dey do bad-bad tins. Dis pipol nor gri asept Christ as dia Masta and Oga God.
So I won remind una even doh una don already know dis tins. Afta God don first save Israel pipol from Egypt, e kon distroy doz wey nor bilive am.
And I still dey remind una about di angels wey nor stay for where God put dem, but kon komot for where dem suppose dey. God don shain dem tie for darkness until wen E go judge di world.
Make una use Sodom and Gomorrah and di towns wey dey near dem, as ezample. God ponish dem with fire wey nor dey end, bikos both men and wimen dey sleep with each oda anyhow, dem even dey sleep with animals and dem dey do oda wiked tins wey dey dia mind.
Like dis too, dis men wey sey dem dey dream; dey live bad life; dem nor dey obey God authority and dem even dey curse angels wey get glory.
But wen Mikael, di big angel dey kworel with devil bikos of Moses body, e nor curse am, but instead, e sey, “Na God go judge yu!”
But dis pipol nor undastand wetin dem dey tok and dis na wetin dem suppose to undastand without sey pesin tish dem. As animals nor dey tink before dem do tins, na so dis pipol dey bihave.
Curse dey dia head! Bikos dem dey bihave like Kain and bikos of long-trot, dem dey do di mistake wey Balaam do. So dem go must die like Korah, wey disobey God.
Wen dis pipol dey follow una chop di fellowship food wey God don bless, dem bi like shuku-shuku for una body. Dem bi like shepad wey nor dey shame, bikos e kare for only ensef. Dem bi like kloud wey just dey blow, but rain nor dey fall. Dem bi like tree wey nor get fruits and God don rut dem komot from groun.
Dem bi like wave for sea wey dey foam kom out. Dem bi like star wey nor dey stay one place and God don keep di place wey deep pass for darkness, dey wait dem.
Enoch wey bi di nomba seven pesin afta Adam, profesai about dis pipol. E sey, “Listin! God dey kom with en holy pipol wey nobody fit kount and
e dey kom judge evribody, so dat pipol go know di bad tins wey dem dey do and di wiked words wey sinnas don tok against God.”
Dis pipol dey komplain waka and dey find fault. Dem dey go anywhere wey dia body karry dem go and dem dey boast. Dem dey tok wetin pipol like to hear, so dat odas go praiz dem.
But my friends wey I love, make una remember wetin awa Oga God Jesus apostles tell una.
Dem sey, “For di time wen dis world won end, some pipol go dey laf una and di tins wey God hate wey dey hongry dem to do, naim go dey push dem.”
Dis kind pipol dey divide God pipol; dem like dis world tins and dem nor get God Spirit.
My friends, make una dey build unasef up with faith wey holy well-well and dey pray with di Holy Spirit.
Make una keep unasef inside God love as una dey wait for awa Oga God Jesus Christ, wey go bring life wey nor go end.
And make wi help doz wey dia faith dey shake.
Make una help odas make dem nor enter hell-fire, so dat una go fit save dem and as una dey help odas, make una dey fear God kon hate di tins wey go make una sin.
Naw, make all glory bi God own, bikos E nor let una fall and E go bring una kom en present with betta joy wey nor get fault.
Make all glory, majesty, pawa and authority, bi God own, naw and forever thru Christ wey bi awa Oga God. Amen!