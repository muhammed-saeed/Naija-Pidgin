Naw, di Oga God wey get pawa won remove evritin and anybody wey Jerusalem and Judah pipol dey depend on. E go still remove dia food, wota, guards,
strong men, sojas, judge, profets, doz wey dey si future, leaders,
sojas oga, dia pipol, advisers and doz wey sabi do majik.
God sey, “I go make yong pipol rule dem and na wiked yong men go bi dia oga.
Dem go dey fight each oda; Men go oppoz each oda and neighbours go fight against dia neighbour. Yong pipol nor go respet dia senior and foolish pipol go dey curse doz wey dem bin dey respet.”
Time dey kom wen pesin go hold en broda hand kon sey, “Since yu get yor own klot to wear, na yu bi awa leader. Den yu go fit kontrol all di wahala and trobol wey wi dey face.”
But e go ansa, “Nor bi mi, I nor fit help una. I nor get any food or klot for my house, so make una nor make mi una leader!”
Yes! Jerusalem pipol own don finish and Judah town don dey fall! Evritin wey dem dey tok and do, dey make God vex, bikos dem dey oppoz God law.
Dia face dey show sey dem dey guilty. Just like di pipol for Sodom, na so too dem dey boast about dia sin. E bad well-well for dem, bikos dem dey distroy demsef.
So make una tell innocent pipol sey e go betta for dem, bikos God go reward dem for wetin dem don do.
But evil pipol own don finish, bikos na wetin dem do pipol, God go do dem too.
Wiked men dey opress my pipol and doz wey borrow dem money, don turn to dia oga. My pipol, una leaders dey lead una anyhow and naw, una nor know di rite road wey una suppose follow.
God don dey ready to judge. Yes! E don ready to judge en pipol.
God won judge doz wey dey lead en pipol. E sey, “Na una skata di vineyard kon pak poor pipol tins full una house.
Why una dey wahala my pipol and sofa doz wey nor get money? Mi, wey bi God wey get pawa, don tok.”
God sey, “Si how Jerusalem wimen dey karry body up! Dem dey waka dey karry dia head up and roll dia eyes. Dem dey waka small-small make dia shain for dey make nois.
But I go ponish dem, I go kut dia hair kon shave dia head to bololo.”
Di day dey kom wen God go kollect evritin wey dey make Jerusalem wimen dey make yanga; dat is, di ring wey dem dey wear for dia hand, head, neck
and dia waist. E go kollect dia klot,
dia priest kap, di majik wey dem wear for dia hands and waist;
di rings wey dem wear for dia fingers and nose;
all dia fine robes, gowns, koat, pus;
dia garments wey dey show dia body; dia handkachief, dia head-tie and di long klot wey dem dey wear for dia head.
Instead make dem dey scent well, dem go dey smell. Instead make dem wear betta belt, dem go tie rope for waist. Instead make dia hair fine, hair nor go dey dia head at-all. Na rag dem go dey wear, instead of fine klot. Dia beauti go turn to shame!
Di town men and doz wey strong well-well, dem go kill all of dem for war.
Den Zion pipol go sidan for groun dey kry and mourn, bikos of dia pipol wey die.