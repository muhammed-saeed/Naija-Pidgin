Paul wey bi Jesus savant and apostle wey e choose make e prish God word, na en rite dis leta.
Na dis gospel God promise us for en Holy Book thru en profets sey,
my Pikin kom dis world from David family
and naim bi my only Pikin wey I wake-up from deat with di Holy Spirit pawa.
Na thru am, God give us favor and pawa to bi apostles and na dis pawa wi dey use take dey koll Gentile pipol, make dem obey and bilive en name.
Unasef dey among di pipol wey God koll to bi Jesus Christ own.
Rome pipol wey God love and koll make dem bi en own, na una I dey rite dis leta give. Make God awa Papa for heaven and Jesus awa Oga God give una grace and peace.
Today, I tank my God thru en pikin Jesus Christ for all of una, bikos na for di whole world dem dey tok about how una faith for God strong rish.
God wey I dey serve and prish en pikin gospel, na-im fit bear mi witness sey I always dey remember una
and I always dey pray dey ask God if E go let mi kom si una again.
Bikos I dey hongry to si una, so dat I go give una di Holy Spirit blessing wey go make una strong,
den mi and una go dey happy and Jesus Christ wey wi bilive, go give us rest for awa mind.
My brodas and sistas, I wont make una know sey I don plan to kom visit una many times, but God nor let mi kom until naw. Bikos I won gain from una faith as I don do with Gentile pipol.
Bikos God sey make I prish to evribody, weda na Greek or Gentile pipol or weda dem wise or foolish.
Na dis make mi won kom prish God word give una wey dey Rome.
I nor dey shame to prish God word, bikos na-im bi di pawa wey God take dey save doz wey bilive am, weda dem bi Jew or Gentile pipol.
Bikos na di Gospel dey show how God dey take make pipol klean for en eye. From di biginnin go rish di end, God sey, “Na only faith go make pesin dey klean for my eye.”
Bikos of all di sins and bad tins wey wiked pipol dey do, God vexnashon dey show from heaven and di sins dey kover di trut.
So God ponish dem, since dem know evritin wey dem suppose to know about God, bikos na-im show dem.
From di time wen God kreate di world, E don show us di tins wey ordinary eye nor dey fit si; E show us en pawa and life thru di tins wey E kreate. So wiked pipol nor get eskuse at-all.
Even doh dem know sey God dey, dem nor dey gri gi-am glory as God. Dem nor dey tank am for all di tins wey E dey do. Instead, na nonsense tins dem dey do and dia wiked mind nor fit undastand di trut again.
Even doh dem tink sey dem wise, dem bi fools;
bikos instead make dem woship God wey dey heaven, dem kon dey woship image wey dem mold or karve like pesin, bird, animal or snake.
So God don leave wiked pipol make dem dey do di bad tins wey dia mind, wey bi sey man dey sleep with man and woman dey sleep with woman.
Dem don turn di trut about God to lie. Dem dey woship di tins wey E kreate, instead make dem serve God wey deserve all di praiz forever! Amen.
Bikos of dis, God leave dem for dia yeye life. Even di wimen shange and dem kon dey do tins wey nor good.
And na so too, men nor kon like wimen again, but dem kon dey like to sleep with oda men. So, God ponish dem bikos of wetin dem dey do.
Since dem nor gri put God for mind and serve am, E kon leave dem make dem use dia bad mind dey do tins wey dem nor suppose do.
Wetin full dia mind na wikedness, evil tins, long-trot, bad belle, bad-bad tins; jealousy, to kill and fight, to lie, to keep enemy with pipol, to judge pipol waka,
to tok bad about odas and hate God. Dem dey karry body up, dem nor get respet and na bad tins full dia mind. Dem nor dey respet dia papa and mama.
Dem nor get sense, dem dey promise and fail, dem nor dey do good or sorry for pipol.
Aldo dem know sey God law sey, pipol wey dey live like dat go die, yet dem nor only dey do dis tins, but dem even dey support pipol wey dey do am.Pesin wey dey judge odas nor get eskuse for wetin e dey do and e nor matter who en bi. Bikos wen yu judge odas and yu dey do di same tin wey dem dey do, yu dey kondemn yorsef.
Wi know sey God nor dey lie wen E dey judge pipol wey dey do bad tins.
Yu wey dey do tins wey yu sey make odas nor do! Yu tink sey yu go eskape God judgement?
May bi una dey take God kindness, patient and endurance as yeye tins. Una nor know sey God dey kind, bikos E wont make una turn from sin kom meet am?
But una sturbones and strong heart nor let una turn from sin kom meet God, so una dey make una ponishment many more-more, for di Day wen God go judge di world, bikos en na judge wey nor dey support bad tins.
God go pay evry man akordin to wetin e do.
God go give life wey nor dey end to di pipol wey dey do good, wey wont glory, honor and long life.
But E go show en vexnashon and ponish doz wey bikos of long-trot rijet di trut kon dey do bad tins.
Anybody wey dey do bad tin, weda e bi Jew or Gentile, must sofa and receive ponishment.
But God go give glory, honor and peace to anybody wey dey do good, weda e bi Jew or Gentile,
bikos God go judge evribody di same way.
Even doh Gentile pipol nor get Moses Law, God still dey ponish dem wen dem sin, so Jew pipol wey get di law, wen dem sin, na di law go judge dem.
Bikos yu dey hear di law nor mean sey yu good for God eye, but na wen yu do wetin di law tok.
Gentile pipol nor get di law, but dem dey use dia sense do wetin di law tok and dat one don turn law for dem, even doh dem nor know Moses Law.
Di way dem dey bihave show sey wetin Moses rite for di law, dey dia heart and dia mind dey tell dem sey, “Dis tins dey rite and e go kondemn or free us from wetin wi do.”
So just as I prish give una, na so e go bi for dat day, wen God go judge all di sekret tins wey dey pipol heart thru Jesus Christ wey bi en pikin.
Wot of yu wey sey yu bi Jew? Yu wey put yor hope for di law kon dey use God dey boast;
yu know wetin God wont make yu do and yu don learn how to do good tins, bikos yu know di law.
Yu dey show blind pipol road and dey help doz wey dey for darkness si lite,
and yu dey tish foolish pipol and small shidren wey nor know anytin, bikos yu know sey, di trut and evritin wey man nid to know, dey for di law.
Yu wey dey tish odas, why yu nor fit tish yorsef? Yu wey dey prish sey make pipol nor tif, yu sure sey yu nor dey tif?
Yu wey sey make pipol nor kommit adultery, yu nor dey kommit adultery? Yu wey sey yu hate juju, yu nor dey take tins wey dem keep for juju house?
Yu wey dey take di law boast, yu dey bring shame to God name, bikos yu dey disobey di law!
Just as God word sey, “Bikos of una wey bi Jew pipol, Gentile pipol dey take God name make yeye.”
Sekonsishon get value only if yu dey do wetin di law tok, but if yu nor dey obey di law, yu and di pesin wey dem neva sekonsaiz na di same.
So if Gentile pipol wey dem nor sekonsaiz dey obey evritin for di law, yu nor tink sey God go take dem as pipol wey dem sekonsaiz?
Yu nor know sey di pesin wey dem nor sekonsaiz go judge yu wey bi Jew, since yu dey break di law?
Pesin nor bi Jew bikos of wetin pipol si from outside. Di really sekonsishon nor bi wetin pipol dey si,
but di really Jew na pesin wey bi Jew for inside en heart, bikos sekonsishon nor dey tosh pesin heart. Na di Holy Spirit dey do dis kind work, nor bi di law wey dem rite down and dat pesin go dey receive praiz from God, even doh human being nor praiz am.How Jew pipol take betta pass Gentile pipol sef? Or betta tin dey bikos dem sekonsaiz pesin?
E really dey good to sekonsaiz pesin! And wi know sey na Jew pipol God first give en message.
But wot if some for dem nor gri bilive? Dat mean sey God dey lie?
Even doh evry human being dey lie, God nor fit lie. God word sey: “Make yu dey tok wetin bi trut; so dat yu go fit win yor kase wen dem dey judge yu.”
If God nor ponish us for di bad tins wey wi dey do, e mean sey God dey support us? No! So if God ponish us, wi go sey E dey wiked? (Na so some pipol dey tok).
Wi nor fit tok so at-all! If God nor dey rite, na how E go kon take judge di world?
If my lie-lie life dey show sey God word na trut, wetin go make am kondemn mi sey I bi sina?
Den e go dey rite if wi sey, “Make wi dey do bad tins so dat good tins go kom out from wetin wi dey do?” But some pipol dey lie for my head, bikos of wetin I tok and God go ponish dem.
So wetin wi go tok? Wi go sey na wi wey bi Jew betta pass? Dat na lie! Bikos as I don already show una, Jew and Gentile pipol dey kommit sin.
Just as God word sey, “Nobody dey raitious.
Nobody dey wey wise or undastand God.
Evribody don turn leave God, all of dem don bi yeye for God eye. Nobody dey do wetin good at-all.
Na lie wey fit kill pesin full dia mout and wiked words full dia tongue.
Bad belle dey dia mind and na so-so swear dem dey swear.
Dem go fit kwik kill pesin.
Anywhere dem go, dem must fight skata di place
and dem nor know how to dey kwayet.
Dem nor dey fear God at-all.”
Wi know sey wetin di law tok, na for di pipol wey dey under di law. Di law tok like dis, so dat nobody go get eskuse wen God go judge di world.
Nobody dey good for God eye, bikos e dey obey di law. But na thru di law, wi take know wetin sin mean.
Naw, God don show us how wi go take dey good for en eye and nor bi thru di law, even doh na so Moses Law and di profets tok.
Na di faith wey pesin get for Jesus Christ go make am dey good for God eye. Anybody wey bilive Jesus, God dey make en faith strong, weda e bi Jew or Gentile pesin.
Evribody don sin and wi don fall komot from God glory,
but God don make us dey rite with am thru en free gift wey E give us, bikos of Jesus Christ wey save us.
Na God give us Jesus Christ, so dat thru en blood, E go forgive us awa sins wen wi bilive Christ. God do dis to show sey before-before, E dey patient to forgive pipol dia sins.
Dis still show sey God dey rite wen E asept pipol wey bilive Jesus Christ. E dey ponish sinnas, so dat wi go know sey en na God wey nor like sin. Like dis, God show sey en dey rite and anybody wey bilive Jesus Christ, E dey make dem dey rite too.
So, wetin make us dey boast? Wi nor fit boast at-all! Why e bi like dis? Na bikos wi dey obey di law? No! Na bikos wi bilive Jesus Christ.
So, na thru faith pesin go dey rite with God, nor bi as e obey di law rish.
Abi na only Jew pipol God dey dia side? E nor dey Gentile pipol side too? True-true, God dey Gentile pipol side.
Since na only one God dey, E dey for Jew and Gentile pipol, bikos of dia faith.
So make wi trowey di law bikos of faith? No way! E nor go work! Instead, wi go make di law strong well-well.Na wetin Abraham awa grand-grand papa learn from dis matter?
If na di good tins wey e do make am dey good for God eye, den e suppose to dey boast for pipol, but e nor go ever fit boast for God.
Wetin dem rite for God word? “Abraham bilive God thru faith and God kon si am as raitious pesin.”
Wen pesin work, dem must pay am en money, nor bi dash e bi, but na money wey e work for.
Doz wey nor depend on wetin dem dey do, but dem get faith and bilive sey God dey forgive sinnas, na dis faith God dey use take forgive dem dia sins.
David tok di same tin wen e tok about di blessing wey pesin dey get wen God don asept am, even doh dem nor deserve dat kind blessing. David still sey,
“God don bless pipol wey E forgive kon take dia sins komot.
God don bless di pesin wey E don forgive en sins!”
Dis blessing wey David dey tok about so, na only Jew pipol e tok am for, bikos dem sekonsaiz dem? No! Na still for Gentile pipol wey dem nor sekonsaiz. Bikos wi read for God word sey, “Abraham bilive God and bikos of en faith, God kon asept am as raitious pesin.”
Na wen all dis tins take happen? Na before dem sekonsaiz Abraham or afta dem sekonsaiz am? Na before, nor bi afta dem sekonsaiz am!
But leta, dem sekonsaiz am. Dis sign show sey, bikos of en faith, God don si am as raitious pesin, so dat e go bi papa to evribody wey bilive God, pipol wey God don asept, even doh dem neva sekonsaiz.
Doz wey don sekonsaiz, na Abraham bi dia papa and dia faith bi like en own, afta dem sekonsaiz am.
Wen God promise Abraham and en shidren sey dem go inherit di whole world, E do am, nor bi bikos Abraham dey obey di law, but bikos e bilive God and God si am as raitious pesin.
If God promise na for only doz wey dey obey di law, den faith nor mean anytin and God promise go dey yuzles.
Di law dey bring God vexnashon, bikos where sin nor dey, law nor go dey.
Na dis one make God promise dey kom by faith and wi dey get am thru favor. Nor bi only pipol wey dey obey di law bi Abraham shidren, but pipol wey bilive God like Abraham, naim en shidren dem bi too, bikos na Abraham bi awa spiritual papa.
God word sey, “I don make yu papa for many nashons.” So for God eye, Abraham na awa papa, bikos e get faith for God wey get pawa to raiz pipol wey don die and to kommand tins wey nor dey before, like sey dem dey.
Even wen tins hard, Abraham still bilive God and e hope sey God go do am, even wen e bi like sey nor-tin go happen. But naw, e don bikom, “Papa for many nashons.” Just as God tell am, “Yor shidren go many like di stars wey dey heaven.”
Abraham nor komplain for one day, even wen e don old nearly rish hundred years. Even doh E know sey en body don nearly die and en wife Sarah nor go fit born again,
e nor doubt God promise. En faith make am strong and e tank God for evritin.
E dey sure sey God go do wetin E promise.
Na dis make God koll am raitious pesin.
Even doh God koll am “Raitious pesin”, E tok dis word bikos of only Abraham?
No! E tok am for wi too wey God go still asept as raitious pipol; wi wey bilive sey God raiz Jesus Christ from deat.
Na awa sins make God give Jesus Christ to dem make dem kill-am and God raiz am from deat, so dat e go make us raitious pipol.Since faith don make us dey good for God eye, wi don get peace thru awa Oga God Jesus Christ.
Na faith e take buy us so dat wi go enter God grace, di place where wi dey naw. So wi fit boast with God glory wey wi dey enjoy.
Wi still dey happy inside di wahala wey wi dey face, bikos wi know sey trobol go make us endure,
and endurance dey bring good karata, wey go make us get hope.
Dis hope nor dey disappoint pesin at-all, bikos God pour en love like river wey dey flow inside awa heart, thru di Holy Spirit wey E give us.
For di time wen wi nor fit help awasef, Christ kon die for us wey bi sinnas.
Nobody go won die for anoda pesin wey dey good for God eye, aldo somebody go fit die for pesin wey good well-well.
But God show how en love for us big rish, wen E send Christ kom die for us, even doh wi still dey sin.
Naw, wi dey rite bikos of Christ blood and na dis blood go save us from God vexnashon.
Wi bi God enemies before, but E don make us en friends thru en Pikin deat. Naw, since wi don bi God friends, E go save us thru di life wey en pikin get.
Nor bi only dis won make us dey happy, but wi still dey happy bikos of wetin God don do thru awa Oga God Jesus Christ wey make us bi God friends.
Na thru one man sin enter dis world and deat kom thru sin. So wi must die, bikos evribody don sin.
Sin dey di world before di law kom, but if law nor dey, wi nor go fit judge pipol sin.
From Adam kon rish Moses time, na deat dey rule for dis world, even doh nor bi evribody disobey God kommand like Adam. Dis Adam bi like Christ wey kom leta.
But two of dem nor bi di same, bikos God free gift nor bi like Adam sin. Na true sey many pipol die bikos of one man sin. But God grace big well-well and e dey give free gift to pipol thru en pikin Jesus Christ!
God gift and one man sin nor bi di same. Judgement follow di one man sin kon kondemn evribody, but na God gift dey free us, even doh wi bi sinnas.
But if na bikos of one man sin deat kill evribody, den, doz wey don get favor and Christ gift, dey good for God eye and dem go enjoy life thru Jesus Christ!
God go ponish evribody bikos of Adam sin. But bikos of di good tins wey Jesus do, God don asept and give us di gift wey dey give life.
Bikos Adam nor obey God, many pipol bigin sin. But since Jesus obey God, many pipol go obey God too.
Di law kom so dat sin go inkrease, but where sin get pawa, God grace strong pass am
and as sin dey kontrol us thru deat, na so God grace dey rule thru raitiousness wey dey bring life wey nor dey end bikos of Jesus Christ wey bi awa Oga God.So wetin wi go tok? Make wi kontinue to dey sin so dat God grace go dey with us?
No! Why wi wey don turn from sin go still dey live inside am?
Abi una nor know sey all di pipol wey dem baptize inside Christ don die with am?
Dem beri us with am wen wi baptize, so as God raiz Christ from deat thru en pawa with glory, na so wi too go get life wey nor dey end.
Bikos if wi don die with Jesus Christ thru baptizim, God go raiz us up with am.
Wi know sey di pesin wey wi bi before, dem don nail am for cross with Jesus. So awa body nor bi sin savant again.
Bikos pesin wey don die, don free from sin.
As wi die with Christ, wi bilive sey wi go live with am.
Wi know sey since God don raiz Christ up, e nor go die and deat nor get pawa for en body again.
Bikos as e die, e don ovakom sin forever, so di life wey e dey live naw, e dey live am for God.
So make una know sey, una don ovakom sin too and una get life thru Jesus Christ.
Derfor, make una nor allow sin kontrol una body again, so dat una nor go dey do bad tins.
Make una nor let Satan use una body take do bad tins, but make una karry unasef give God as pipol wey don wake-up from deat, so dat una go dey do good tins.
Sin nor go fit kontrol una, bikos una nor dey under di law again, but na God grace dey kontrol una naw.
So na wetin wi go tok? Make wi still dey sin, bikos wi get God grace and wi nor dey under di law again? God forbid!
Yu nor know sey wetin yu give yor body to, na-im go kontrol yu? If na sin, e go kause deat, but if na God, E go make yu dey live raitious life.
But wi tank God sey, even doh una bi slave to sin before, una don use una heart dey obey all di tins wey wi dey tish una.
And as e bi sey una don free from sin, una don bikom slave to good tins.
(I dey tok with human being sense, bikos I know sey una dey weak.) Before, una dey give una body like slave to bad tins, but naw, una must use una full body take serve God, so dat una go dey do only wetin God wont.
Bikos wen una bi sin savant, una nor nid to dey raitious.
So wetin una gain from all doz bad tins wey una do? Na shame and deat doz tins dey bring.
But naw, una don dey free from sin kon bi God savant. Dis go make una dey holy and God go give una life wey nor dey end.
Bikos, di reward for sin, na deat, but God gift wey Jesus Christ dey give us, na life wey nor dey end.My brodas and sistas, I know sey I dey tok to pipol wey know di law. Na only wen pesin still dey for life, naim di law dey get pawa for en body.
As di law tok, woman wey don marry dey under en husband as long as di man dey alive. But if di man die, di woman don free.
So if woman marry anoda man wen en husband still dey alive, e mean sey e don kommit adultery. But if en husband die, e don free from wetin di law tok and e go fit marry anoda man again.
So my brodas and sistas, na so e bi with una too. Una don bikom part for Jesus Christ body and una don die to di law pawa. Naw, una dey free to bi Christ own; di pesin wey God raiz from deat make una for dey serve am.
Wen wi still dey di world, di law dey make us do bad tins wey awa body wont and all dis tins dey bring deat.
But naw, wi don free from di law. Wi bi like deat body and di law nor get pawa for awa body again. Naw wi suppose to serve God with di new life wey di Spirit dey give, nor bi di old life, wey bi to obey di law wey pesin rite.
Dis mean sey di law nor good? No! But na di law make mi know wetin sin bi. If to sey di law nor sey, “Nor get long-trot for anoda man tin,” I nor for know sey I nor suppose to do dat kind tin.
But bikos of di law, di sin pawa wey dey inside mi kon dey make mi tink about tins wey nor good and if law nor dey, sin for nor get pawa for my life.
Before I know di law, I dey alive, but wen I hear God kommandment, sin just enter my life
and I kon die. So di law wey suppose give mi life, don kill mi!
Since sin pawa use di law deceive mi, I kon die.
But di law dey holy, rite and good.
So dis mean sey na wetin good kill mi? No! But na sin pawa wey dey inside mi, na-im kill mi; bikos e use wetin good bring deat and naw, wi dey si how sin bad and wiked rish.
Wi know sey di law dey spiritual. But I bi human being and dem don sell mi give sin.
I nor undastand wetin I dey do; bikos I nor dey do wetin I won really do. Instead na wetin I nor like, I dey do.
Since I dey do wetin I hate to do, e show sey di law dey korrect.
Nor bi mi really dey do wetin I dey do, but na di sin pawa wey dey inside mi.
I know sey wetin dey inside mi nor go let mi do good. Even wen I won do good, I nor dey fit.
Instead of make I do wetin dey good, na bad tins I dey do.
So if I do wetin I nor won do, e show sey nor bi mi dey do am again, but na di sin pawa wey dey inside mi.
So I si sey dis law dey work, bikos wen I won do good, na only bad tins dey enter my mind.
I dey like to obey God law with my whole mind,
but inside mi, I kon undastand sey sometin dey fight against my mind and e dey make mi bi sin savant, bikos e dey kontrol my body.
I nor dey happy at-all! Who go save mi from dis body wey dey push mi go die?
Tank God! Jesus Christ don save mi. So, I go obey God law with my mind, even doh sin pawa still dey inside mi.So, God nor go kondemn pipol wey bilive Jesus Christ.
Since di Holy Spirit don give una life wey kom from Jesus Christ, e go free una from sin and deat.
Moses Law nor fit do dis tins, bikos di yeye life wey wi dey live don make di law weak. But God don free us wen E send en pikin kom like human being wey bi sina, make e for sakrifice ensef for awa sins.
God do so, so dat wetin di law tok, go happen wen wi obey di Spirit, instead of awa own mind.
Bikos pipol wey dey live by dia own mind, dey tink of only demsef. But evribody wey di Holy Spirit dey rule, dey tink of tins wey di Spirit wont.
If wi let sin rule awa mind, wi go die. But if na di Spirit dey rule us, wi go get life and peace.
Pipol wey dey sin, na God enemy dem bi, bikos dem nor obey en law, since dem nor fit obey am.
Doz wey dey obey sin, nor go fit make God happy.
But una nor dey obey sin, instead, na as di Spirit sey make una live, na so una dey live.
Christ dey live inside una. So una dey alive, bikos God don asept una, even doh una body must die, bikos of una sins.
If God Spirit wey raiz Jesus Christ from deat dey inside una, den en wey raiz Christ from deat, go give una body life, bikos of en Spirit wey dey inside una.
So my brodas and sistas, wi get work to do for God, so make wi nor live as awa body wont.
Bikos if una dey follow sin, una go die. But di Spirit pawa go kill all di bad tins wey una dey do, so dat una go get life.
Na doz wey God Spirit dey lead, bi God shidren.
Di Spirit wey God give us nor go make us fear like slave, instead, wi bi God shidren and wi dey koll am, “Awa Papa!”
Na God Spirit make us know sey wi bi God shidren.
And if wi bi God shidren, den wi go inherit God propaty. Yes, wi go follow Christ inherit God propaty, bikos if really wi sofa with am, wi go follow am enjoy.
I dey sure sey, wi nor go fit kompare all di sofa wey wi dey sofa naw, with di glory wey God go give us.
Evritin wey God kreate for dis world, dey wait for God to show en shidren to di world.
Bikos of sin, di world dey sofa from God curse naw and nor bi bikos dem wont am like dat. But di world dey hope
sey one day, God go free dem from deat and wahala and dem go-go join en shidren wey E don save.
Wi know sey evritin wey God kreate, dey kry, just like di way woman wey won born dey kry.
Di Holy Spirit don make us dey sure of how tumoro go bi. But naw, wi dey struggol as wi dey wait make God show sey wi bi en shidren, den E go kon save us.
Na dis hope save us. But if wi don already get wetin wi dey hope for, den wi nor nid to dey hope again. Abi who dey hope for wetin e don already get?
But if wi put hope for wetin wi nor fit si, wi go take all awa mind wait for am with patient.
Na so too di Holy Spirit dey help us bikos wi dey weak. Bikos wi nor know wetin wi suppose to pray for, di Spirit by ensef dey kry beg God, for di way awa word nor go fit esplain.
And God wey dey si evritin inside awa belle, know wetin dey di Spirit mind, bikos di Spirit dey pray for all God pipol, as God wont.
And wi know sey evritin dey work for awa good, bikos wi love God and dey do wetin E wont.
God know doz wey E don choose, so E don make dem bi like en Pikin, so dat en pikin go bi di first-born.
Doz wey God don asept, na dem E koll; doz wey E koll, na dem E make raitious and E kon share en glory with dem.
Wetin wi go tok about all dis tins? If God dey for awa side, who go fit dey against us?
True-true, if E let dem kill en own pikin for awa sins, den E go fit give us evritin wey wi ask from am free of sharge!
Who go fit akuiz pesin wey God don choose? Na God know who good or bad.
Who bi di pesin wey go kondemn us? Na Jesus Christ wey die for us; di pesin wey God raiz from deat and naw, e dey for God rite hand side dey pray for us.
Na who go fit separate us from Christ love? Na trobol or opreshon; honga or poverty; wahala or deat; or na bikos klot nor dey to wear?
As dem rite am, “Bikos of una, wi dey face deat from morning go rish nite and wi bi like sheep wey dem won go kill.”
Inside all dis tins, awa joy don dey full, bikos Jesus love us!
But I dey sure sey, weda na deat or life; angels or wiked pawas; tins wey dey naw or di ones wey dey kom;
tins wey dey heaven; tins for under dis eart or anytin wey God kreate, non of dem go fit separate us from God love, bikos of Jesus Christ wey bi awa Oga God.Na di trut I dey tok, na Jesus get mi and di Holy Spirit dey bear witness for my mind sey, I nor dey lie wen I sey,
e dey pain mi for mind and sorrow full my heart,
bikos I for like sey God go curse and separate mi from Christ, so dat my own flesh and blood,
wey bi Israel pipol, go fit asept Christ. Na dem God choose as en own shidren, E make agriment with dem kon give dem en law. Na dem get di temple and wetin God promise.
Awa grand-grand papa dem wey follow God waka before, na from dem dis pipol from kom. So I dey pray make dem praiz God wey dey rule evritin forever and ever! Amen.
Nor bi sey God promise don fail; bikos nor bi evribody wey dey Israel really bi God pipol.
And nor bi all Abraham pikin bi God shidren. Instead, God tell Abraham, “Na thru Isaak yu go get di shidren wey I promise yu.”
Dis mean sey di pikin wey Abraham born (Hagar pikin, Ishmael) before God promise am, nor bi di one wey God choose. Instead, di pikin wey e born thru God promise, na dat one bi Abraham true pikin.
Bikos na so God tok for en promise, “Wen di time don rish, I go kom back and Sarah go born boy.”
Nor bi only dat, bikos Rebekah shidren na one papa dem get and naim bi awa grand- grand papa, Isaak.
Even before dem born di shidren or sey dem do any bad or good tin, God tell Rebekah, “Di senior pikin go serve en junior broda, so dat my promise go stand:
nor bi bikos of wetin dem do, but na as I wont make e bi.”
Just as God word sey, “I love Jakob, but I hate Esau.”
Wetin wi go tok? Wi go sey God dey show parsha? No!
Bikos E tell Moses sey, “I go sorry for who I won sorry for and I go show mesi to who I like show mesi to.”
Derfor, evritin dey for God hand, nor bi by wetin pipol won do.
God tell Fero for en word sey, “I make yu king, so dat I go use yu show my pawa and pipol go fear my name for di whole world.”
So, God dey sorry for who E won sorry for and dey ponish who E won ponish.
I know sey yu go ask sey, “Wetin make God dey find fault for pipol body, since na-im make us dey do as wi dey do?”
But, my friend, I dey ask, “Who yu tink sey yu bi, wey make yu dey ask God kweshon? Pot wey dem mold fit ask di pesin wey dey mold am sey, ‘Why yu dey mold mi like dis?’ ”
Di man wey mold di pot fit use di klay as e like. E fit use di klay make two pot, one for big party and di oda one for house.
But God won show sey E dey vex, so E kon use en pawa against doz wey E won ponish.
E dey do like dis to show en glory wen E pity for pipol wey E choose to show en glory.
Weda wi bi Jew or Gentile pipol, E don choose us.
As E tok for Hosea book sey, “Doz wey nor bi my pipol before and di pipol wey nobody love before, I go koll dem, ‘Di pipol wey I love.’
For where God for tell dem sey, ‘Una nor bi my pipol, na der dem go for still koll dem “God shidren.” ’ ”
And dis na wetin Profet Isaya tok about Israel pipol, “Israel shidren many like san- san wey dey wotaside. But na few of dem, God go save.
Bikos God go kwik do wetin E sey E wont do for dis world, E go kom judge di world.”
Just as Profet Isaya tok before sey: “If to sey God Almighty nor save some among awa shidren, wi for don die finish like Sodom and Gomorrah.”
Wetin wi go tok? Even doh Gentile pipol nor dey raitious before, dem don dey raitious naw, bikos of faith.
And Israel pipol wey dey try to do wetin God wont, nor fit do am.
Why dem nor fit do am? Na bikos dem dey try to do good like sey na by work, nor bi with faith. Na dis make dem dey struggol kon dey fall on-top stone.
God word sey: “Si, for Zion, I dey arrange stones wey go make pipol fall, yet doz wey bilive am, E nor go disappoint dem.”My brodas and sistas, I dey wish and pray to God from my heart evriday sey, make God save dem wey kom from Israel.
I know sey dem love God, but dem nor undastand am,
as e bi sey dem nor know how God dey take make pipol good, instead, dem dey try to make demsef good by dia own pawa, since dem nor gri do wetin God wont.
Since Jesus Christ kom, di law nor get pawa again and anybody wey bilive God, go dey raitious.
Na dis raitiousness wey di law tok, naim Moses rite about sey: “Di pesin wey follow di law must do evritin wey di law tok.”
But di raitiousness wey faith dey give pesin na sey: “Nor tok for yor mind sey, ‘Who go-go heaven go bring Jesus Christ kom down?
Or Who go-go bring Christ kom out from hell where dead body dey?’ ”
But wetin e tok? “God word dey near yu. Di word wey wi dey prish near yu, e get faith and e dey yor mout and heart.”
But if yu konfess with yor mout sey, “Jesus Christ na Oga God and yu bilive for yor heart sey, God raiz am from grave, yu go dey save.”
If yu bilive and prish with yor heart give pipol sey Jesus Christ na Oga God, God go save yu.
Bikos God word sey, “Anybody wey bilive am, nor go shame.”
Jew and Gentile pipol nor dey difren for God eye and E dey bless evribody wey dey pray to am,
bikos E go save doz wey dey koll en name.
How dem won take koll God make E help dem, wen dem nor bilive am? And how dem go fit bilive, wen dem neva hear about am? How dem go take hear about am, if nobody prish to dem?
How pesin go prish God word wen God nor send am? As God word sey, “Pipol wey dey prish di Good News dey waka well, bikos na good tins dem dey bring!”
But nor bi evribody gri asept di Good News, even Profet Isaya sey, “My God, anybody don bilive awa message?”
So, nobody go fit get faith wen e neva hear di message and na thru Christ word, wi go fit hear am.
But make I ask, dem neva hear di message before? Yes! Dem don hear am, bikos God word sey, “Dem prish di message and dia vois rish evriwhere for di world.”
I dey ask una again, “Israel pipol nor undastand?” Moses first tok sey, “I go use pipol wey nor bi anytin, so dat una go dey jealous dem. Na pipol wey nor get sense, na dem I go use take make una vex.”
And Profet Isaya even get strong heart to tell di pipol sey, “Pipol wey nor look for mi, na dem si mi. Doz wey nor ask for mi, na dem kon know mi well-well.”
But Profet Isaya still tok about Israel pipol sey, “I don dey koll dis my sturbon pipol, but dem nor dey hear word.”I dey ask, God don rijet Israel, en pipol? No! Mi too, na Israel pesin, I bi Abraham pikin wey kom from Benjamin tribe.
God nor rijet en pipol wey E choose from di biginnin. Dem rite for God word about how Elijah beg God for Israel pipol sey,
“Oga God, dem don kill all yor profets. Dem don skata yor altar, na only mi remain and dem dey try to kill mi too!”
Na wish ansa God gi-am? E tell am, “I still get 7,000 men wey neva woship Baal juju at-all.”
Na so e bi naw too, some Israel pipol still dey woship God bikos of en grace.
If na by grace God choose dem, dat mean sey, nor bi by pesin pawa: Bikos if na by pesin pawa, den grace nor mean anytin again.
Dis mean sey, na only few pipol for Israel fit get wetin all of dem dey find. Di rest nor gri listin to God, bikos of dia sturbones,
just as God word sey: “God make dem foolish sotey dia eye nor dey si and dia ear nor dey hear till today.”
But David sey: “Make di food wey dem dey chop, kause trobol for dem kon fall like stone for dia head and make God ponish dem.
Make dia eye blind, so dat dem nor go fit si. Make wahala bend dia back forever.”
I dey ask again, Israel pipol wey fall nor go get up again? No! But bikos of dia sins, Gentile pipol don get salvashon and dis tin, dey make Israel pipol jealous.
If Israel pipol sin fit make Gentile pipol dey save, dat mean sey, wen Israel pipol turn go meet God, pipol wey go dey save, go plenty well-well.
Naw, I dey tok to una wey bi Gentile pipol and as long as I bi una apostle, I dey happy with di work wey I dey do,
so dat my pipol go dey jealous, bikos of wetin God dey do for Gentile pipol. Dis go make dem turn from sin kom meet God and E go save dem.
Bikos wen God rijet Israel pipol, di whole world kon get salvashon. Na how e go kon bi, wen God asept dem back? E go give life to pipol wey won die.
If dem give God di first part for bread, den na God get all di bread and if dem give God tree rut, den di whole tree don bi en own too.
Gentile pipol, una bi like branches wey dem add join olive tree. Una don take di place for some branches wey God first kut komot. So una dey enjoy di blessings, wey di rut dey give.
So make una nor boast, but make una remember sey, nor bi una dey make di rut stand, but na di rut dey support una.
So una go sey, “God break di branches komot, make E for fit si place wey E go put us.”
True-true, God break Israel pipol komot from di tree, bikos dem nor bilive am. But una dey where una dey, bikos una get faith. So, make una nor dey boast, instead, make una dey fear wetin God fit do.
If God nor sorry for Israel pipol wey bi di natural branches, una tink sey E go sorry for una if una sin?
Naw, una don si how God dey good and harsh. Even doh E dey vex for doz wey fall, E still dey kind to una. And E go always dey kind to una, as long as una dey do wetin E wont. If not, E go rijet una too.
If Israel pipol turn back kon meet God, E go put dem back for di tree, bikos E get pawa to do am.
Una wey bi Gentile pipol bi like olive tree branches wey dem kut for bush kon go put for anoda betta olive tree (and e nor suppose bi like dat). Na Jew pipol bi di betta olive tree; so e go eazy for God to join dem back to di original tree again.
My friends, I nor won make una dey boast about unasef. So I go tell una wetin happen to Israel pipol. Some among dem sturbon well-well and na so dem go bi until di nomba for Gentile pipol wey God wont, don komplete.
Na so God go save all Israel pipol just as en word sey: “Di pesin wey go save Israel pipol go kom from Zion, den Jakob shidren nor go dey do bad tins again.
And na dis go bi my agriment with dem wen I don forgive dem dia sins.”
As e bi sey Jew pipol rijet God word, dem don turn to God enemy, bikos of una wey bi Gentile pipol. But as God wont am, dem bi pipol wey E love, bikos of dia grand-grand papa dem.
God nor dey take back wetin e don already give pipol or shange en mind about di pipol wey E don choose.
As for una wey bi Gentile pipol, una don disobey God before, but naw, God don sorry for una, bikos Jew pipol nor gri obey am.
Bikos God don sorry for una, E go still sorry for dem too.
God trit evribody as prisonas, bikos wi nor gri do wetin E tell us. But E do am like dat, so dat E go fit sorry for all of us.
Who fit know how God big rish? Who fit know how God wisdom and undastandin bi? Who fit esplain why God dey do wetin E dey do!
Na who know wetin dey God mind? Who go fit advise God?
Wish pesin don borrow God sometin kon sey God go pay am back?
Bikos na God kreate evritin and na thru am evritin dey. Make praiz bi en own forever and ever! Amen.My brodas and sistas, God dey good. So Abeg, as una dey alive, make una dey offa una body gi-am as sakrifice. Make una dey do wetin E tok and wetin go make belle sweet am. Na dis bi di best way to serve God.
Make una nor bi like pipol for di world, but make una allow God shange una mind, den una go know how to serve God and do tins wey dey make belle sweet am.
By di grace wey God give mi, I dey tell all of una, make una nor tink sey una too dey important. Instead, make una use good sense tink and undastand di faith wey God give una.
Pesin body get difren parts and all di parts get dia own work.
Na so e bi with us. Wi many, but wi bi difren parts for Christ body and wi bilong to each oda.
True God grace, E don give us difren-difren gift to use. If wi dey profesai, make wi do am akordin to di faith wey wi get.
If wi dey serve odas, make wi serve dem well. If wi dey tish, make wi tish well.
If wi dey prish, make wi prish well. If wi dey give, make wi do am with betta mind. If wi dey lead odas, make wi do awa best. If wi dey do good to odas, make wi do am with happiness.
Make wi love each oda well-well. Make una hate anytin wey dey bad, but una must love anytin wey get trut.
Make una love each oda like brodas and sistas and make una respet oda pipol pass unasef.
Make una nor taya, but with di Holy Spirit help, make una serve God with betta mind.
Make una let una hope give una happiness. Make una dey patient wen trobol kom and nor stop to pray.
Make una give food to God pipol wey dey hongry and make una dey welkom dem for una house.
Make una nor curse pipol wey dey opress una, but make una pray make God bless dem.
Wen pipol dey happy, make una follow dem happy and wen dem dey kry, make una follow dem kry too.
Make una try to bi friend with evribody. Make una nor karry body up kon feel sey una wise pass evribody, instead, make una dey make friend with doz wey nor dey important.
Make una nor pay evil for evil, but make sure sey wetin una dey do, good for God and pipol eye
and make una try to live for peace with evribody.
Make una nor try to pay anybody for di bad tin wey dem do una, but make una leave am for God, bikos God word sey, “Na mi go revensh for una. I go pay dem back.”
God word still sey, “If yor enemy dey hongry, make yu gi-am food chop, if en troat dry, make yu gi-am wota drink, bikos as una dey do so, na wahala una dey karry put for en head.”
So, make una nor let bad tins kontrol una, but make una let di good tins wey una dey do, plenty pass wikedness.Make evribody obey di pipol wey dey rule dem. Bikos na only God dey give authority and put pipol for pawa.
So anybody wey dey disobey dia ruler, dey disobey God and God go ponish am.
Bikos doz wey dey do good, nor go get problem with dia rulers, so dem nor nid to fear. Make una just do wetin dey good and dem go praiz una.
Bikos all rulers na God savant and na dia duty to help una. If una do bad, den make una fear, bikos dis rulers get pawa to ponish una. Dem bi God savants wey dey ponish doz wey do bad tins.
But una must obey di rulers, bikos una know sey naim bi di rite tin to do, nor bi bikos God go vex for una.
Una must still pay una tax too. Di rulers na God savants and na dia work to kare for all dis matter.
Make una pay evritin wey una dey whole; weda na tax, respet or honor.
Make love bi di only tin wey yu dey whole! If yu love odas, yu don do evritin wey di law tok.
Di law get difren-difren kommand like, “Nor kommit adultery; nor kill pesin; nor tif; nor put eye for anoda man propaty.” All dis na just one kommand wey sey, “Make pipol love odas, just as dem love diasef.”
If yu love pesin, yu nor go do am bad. So, na love bi di main tin wey di law dey tok about.
Since una know di time wey wi dey naw, make una dey bihave well, bikos di time don rish wen una go wake-up from sleep. Una know sey di day wey God go give us salvashon, don near well-well pass as e bi wen wi first bilive.
Nite don nearly finish and day go soon break. So make wi stop to bihave like pipol wey dey darkness and make wi ready to waka for lite.
So make wi dey bihave well as pipol dey do for day time. Nor go anyhow party or drink too mush, den kon dey bihave anyhow. Nor kworel or judge pipol.
Instead, make una wear Jesus Christ like klot for body. Den wi nor go do di tins wey awa body wont.Make una dey welkom God pipol. Even doh dia faith nor too strong, make una nor curse dem, bikos of wetin dem dey tink sey dey good or bad.
Some pipol tink sey e dey rite to chop any food and odas wey dia faith dey weak, dey chop only vegitabol.
Since God dey welkom evribody, make una nor kondemn odas bikos dem chop or dem nor chop wetin una like.
Wish rite yu get to kondemn anoda pesin savant? Na only dia oga fit tok weda dem dey do well and e must make sure sey, dem do di rite tin.
Some pipol tink sey one day betta pass anoda and some tink sey, evriday na di same. But make evribody bilive wetin dem won bilive.
Anybody wey tink sey one day betta pass anoda, dey do so to honor God. And anybody wey chop meat, dey tank God just like di pesin wey nor won chop.
Nobody dey live or die for ensef. Weda wi die or wi live, na God still get us.
If wi live, na God wi dey live for; if wi die, na God wi still die for. So, weda wi die or wi live, na God still get us.
Dis na bikos Christ die and e kom back to life, so dat e go bi Oga God to pipol wey don die and doz wey dey alive.
But why yu dey kondemn oda Christians? Why yu dey si dem as small shidren? Di day dey kom wen God go judge all of us.
God word sey, “Weda dem like am or not, evribody go knee down for my front kon sey na mi bi God.”
So, all of us go tell God wetin wi do with awa life.
So, make wi nor dey judge one anoda and make wi nor spoil anoda pesin faith.
As I don know Christ, e don make mi know sey all food dey klean. But if yu tink sey e nor good make yu chop some food, dat nor mean sey, e nor good for anoda pesin.
Bikos if di food wey yu chop make yor broda or sista vex for yu, den yu nor dey show love again. So make yu nor let di kind food wey yu dey chop, offend di pesin wey Jesus Christ die for.
Nor let pipol curse Jesus Christ, bikos of di food wey yu dey chop.
Bikos God kingdom nor bi food and drink matter, but na about raitiousness, peace and joy wey di Holy Spirit dey give pipol.
If yu serve Christ like dis, God go dey happy with yu and pipol go respet yu.
So, make wi live for peace, den wi go help each oda grow as dem dey serve God.
Nor skata God work bikos of food. Evry food dey okay, but e nor good make yu chop wetin go spoil anoda pesin faith.
E betta make yu nor chop meat, drink wine or do anytin wey fit spoil yor brodas faith.
Anytin wey yu bilive about dis matter, make yu keep am to yorsef and God wey dey heaven, dey si am. God don bless di pesin wey nor kondemn ensef, bikos of wetin e do.
But if yu dey doubt wetin yu chop, den yu dey kondemn yorsef and yu know sey dat nor good, bikos anytin wey yu do against wetin yu bilive, na sin.If awa faith dey strong, den make wi dey patient with doz wey get weak faith. Make wi try to make dem happy, instead of awasef.
Make wi tink of tins wey good for dem, den do wetin go make dem grow.
Even Christ nor do tins wey go just make ensef happy, but just as dem rite for God word, “Di pesin wey curse yu, don curse mi.”
Bikos evritin wey dem rite from biginnin, na to tish, enkourage and give us hope.
So, I pray sey, God wey dey give konfort and patient, go help una live for peace with one anoda as una dey follow Jesus Christ,
so dat as una dey togeda, una go fit use one vois praiz God, wey bi awa Oga God Jesus Christ, Papa.
So make una asept one anoda just as Christ asept una, so dat God go get all di glory.
Make I tell una di trut, Christ kom as Jew pipol savant to show sey, God don keep di promise wey E make with dia grand-grand papa dem. Christ still kom,
so dat Gentile pipol go praiz God sey e dey good to dem. Just as God word sey, “I go tell Gentile pipol about yu and I go sing, dey praiz yor name.”
God word still sey, “Gentile pipol! Make una happy with God pipol.”
Dem rite am for God word sey, “Una wey bi Gentile pipol, make una praiz God. Make evribody praiz am.”
Profet Isaya sey, “Somebody dey kom from David family (Jesse rut). E go rule Gentile pipol and dem go bilive am.”
I pray make God wey dey give hope, bless una with joy and peace bikos of una faith. So make di Holy Spirit pawa full una body with faith.
My friends, I dey sure sey una dey good; know God well-well and fit tish one anoda.
But for dis leta, I rite some tins with boldness, so dat una go remember dem well-well. God dey good to mi and
naim make am choose mi to bi Jesus Christ savant for Gentile pipol and make I for dey prish di Good News. Dis tin happen, so dat di Holy Spirit go make God dey happy with Gentile pipol.
So I dey boast about di tins wey I dey do, bikos of Jesus Christ.
With betta mind, evritin wey I dey tok about, na how Christ let mi tok and work, so dat Gentile pipol go obey am.
Yes! I go tok how Christ take do many mirakles and wonders thru di Holy Spirit pawa. I don prish di Good News from Jerusalem go rish Illyricum.
But I like to prish di Good News for where pipol nor know Christ, so dat I nor go build house on-top anoda man foundashon,
just as God word sey, “Doz wey dem tell about am, go si am and doz wey neva hear about am, dem go undastand.”
My work neva let mi kom si una.
But naw, nor-tin remain wey I go do for dis part for di world again and e don tey wey I dey plan to kom visit una.
I go plan to stop si una wen I dey go Spain, so dat una go help mi for di journey, afta I don stay with una for sometaim.
But naw, I dey take message go give God pipol for Jerusalem,
bikos God pipol for Masidonia and Akaia give mi money make I give di poor Christians for der.
Dis na wetin dem really won do. Bikos wen den share di tins wey dem get with Jew pipol, den dem don follow Jew pipol share dia spiritual blessings too.
So, afta I don finish dis work kon dey sure sey di bilivers don get dia blessings for Jerusalem, I go visit una wen I dey go Spain.
And I know sey wen I kom visit una, I go bring plenty blessings from Christ kon give una.
My brodas and sistas, I dey beg una with Jesus Christ and di Holy Spirit love; make una help mi pray to God.
Make una pray make God save mi from pipol wey nor bilive am for Judea and make di bilivers wey dey Jerusalem, asept wetin I dey prish.
Make una pray give God, so dat I go kom visit una with happiness.
So make God wey dey give peace, dey with all of una. Amen.I get betta tins to tok about awa sista, Foebe, wey bi leader for di church wey dey Cenchrea.
Make una welkom am with God name as God shidren suppose do. And make una gi-am anytin wey e nid; bikos e don help mi and oda pipol before.
Make una salot Priscilla and Akwila for mi. Dem bi my ko-workers for awa Oga God Jesus Christ work,
dem don even risk dia life bikos of mi. So, mi and di whole church dey tank dem well-well.
Make una still help mi salot di pipol for di church wey dey meet for dia house. Salot Epaenetus, my good friend (di first pesin to bilive Christ for Asia).
Greet Mary wey don work well-well with una.
Make una greet my kousin Andronikus and Junia wey dey prison with mi before. Di apostles dey respet dem and dem too don dey follow God, before I even know Christ.
Greet Ampliatus, wey get faith and e bi my good friend.
Greet Urbanus wey follow us work. Greet Stachys wey bi my good friend.
Make una greet Apelles for mi, bikos Jesus Christ don choose am. Den make una still greet Aristobulus family for mi.
Make una greet Herodion my kountry man and Narcissus and en family wey don bilive God.
Greet Trifena and Trifosa and my friend Persis wey dey do Christ work.
Greet Rufus, di pesin wey di Oga God don choose and en mama wey trit mi like sey e bi my mama.
Make una greet Asynkritus, Flegon, Hermes, Patrobas, Hermas and all di brodas and sistas wey dey with dem.
Greet Filologus and Julia, Nereus and en sista, Olympas and all di bilivers wey dey with dem.
Make una salot one anoda with kiss for jaw. All di church wey bi Christ own, dey greet una.
Naw, my brodas and sistas, I dey beg una, make una know di pipol wey dey kause wahala and oppoz di tishing wey una don learn from us. Den make una nor go near dem!
Bikos dis kind pipol nor dey serve awa Oga God Jesus Christ, but na dia belle dem dey kare for. With dia sweet and wayo mout, dem go praiz and deceive pipol wey nor wise.
I dey happy, bikos evribody don know how una dey obey God. But I wont make una dey wise wen e rish matter wey koncern wetin dey good or bad. Make una nor do any bad tin.
And God wey dey give peace, go soon distroy Satan for una. Make awa Oga God Jesus Christ grace dey with una.
Timoti, my ko-worker; Lucius, Jason and Sosipater my kountry man, all of dem dey greet una.
Even mi, Tertius wey rite dis leta, dey greet una with Christ name.
Gaius, wey dey kare for mi and di church, dey greet una. Erastus wey bi di town treasurer and awa broda Kwartus, dey greet una.
Make awa Oga God Jesus Christ grace dey with una!
Make wi praiz God, bikos e don make una strong thru dis Good News wey I dey prish about en pikin, Jesus Christ. For many years naw, dem keep dis message for sekret,
but naw, dem don tok am at last. God wey nor dey die, kommand en profets make dem rite about di Good News, so dat pipol for evriwhere, go obey am and get faith.
Naw, wi dey praiz di only God wey dey wise forever, bikos of Jesus Christ! Amen.