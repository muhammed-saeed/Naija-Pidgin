Dis na di message wey God give Nahum wey kom from Elkosh town and na about Nineveh pipol.
Oga God dey jealous well-well; E dey ponish doz wey dey oppoz am and E dey fight against en enemies!
Oga God nor dey kwik vex, but en pawa dey great. E go must ponish wiked pipol. E dey show en great pawa thru strong breeze and heavy rain. Na di kloud bi di dust wey dey under en leg.
God kommand di river and e kon dry wons; E make all di river dry rish groun. E distroy Bashan and Karmel land and all di trees for Lebanon, dry finish.
For God present, mountins dey shake and hills dey melt trowey. Wons God appear, di eart go shake and evribody for di world, go fear.
Na who fit stand wen God dey vex? Who fit survive en vexnashon wey bi like hot fire? En vexnashon dey burn like fire and mountins dey skata to pieces for en present.
Oga God dey good, E dey protet en pipol wen dem dey trobol and E dey kare for doz wey trust am.
But E go use heavy rain take distroy en enemies finish kon porshu dem enter darkness.
Wetin make una dey plan against God? Na wons E go distroy una finish and trobol nor go happen for di sekond time!
En enemies bi like dry shuku-shuku for bush. Yes! Dem bi like pesin wey don drink well-well. True-true, fire go burn dem like dry grass.
Na who bi dat wiked pesin for Nineveh wey dey plan against God?
So Israel pipol, dis na wetin God tok: “Even doh Assyria sojas get pawa and dem many well-well, I go distroy and skata dem finish for dis world. My pipol! I know sey I don ponish una before, but I nor go ponish una again.
Naw, I go skata and distroy Assyria pipol and dem nor go worry my pipol again.”
For Nineveh, God tok about Assyria pipol sey: “Una nor go get shidren wey go bear una name again. I go skata and distroy all di gods wey dey una temple and I dey prepare una grave, bikos una dey make mi vex!”
Si! One messenja dey from di mountin kom give una good news! E dey bring peace message kom. So my pipol for Judah, make una celebrate kon do wetin una promise, bikos una wiked enemies nor go ever enter una land again and God go distroy dem finish.Nineveh pipol, somebody dey kom attack and skata una land. So, make una guide una town well-well and wosh una road too! Make una dey strong and ready to fight!
Judah and Israel pipol bi like tree wey en enemies break en branches, but Oga God go make dem grow again kon give dem glory and pawa.
Na red dem take paint una enemies shield! Naw, make una si di red klot wey di sojas wear! Make una si as dia shariot dey run togeda and spear dey di sojas hand.
Di shariot dey run anyhow for di street. Dem bi like tonda lite and dem dey run fast-fast like lite wey flash pass.
Di king shaut koll en ofisas; dem dey run fall as dem dey rush go guide di town.
Dem don skata and open di river gate! Di palis go soon fall!
Dem don disgrace and karry Nineveh pipol go anoda land. Dem don drag dia kween go. En girls savant dey mourn for am; dem dey kry like dove kon dey nak dia chest.
Nineveh town full with pipol before, but naw, all di pipol don run komot. Even wen somebody shaut, “Make una stop! Make una nor run!” But nobody gri listin to am.
So naw, make una pak dia silva and gold, bikos Nineveh propaty many well-well! Nobody fit kount di money wey dem get.
Na wons dem tif and empty evritin for di town kon turn am to where dem dey trow dirty put. Dia heart melt and dia leg kon dey shake. Honga won kill pipol and pipol face don dey shange kolour!
So wetin don happen to Nineveh, dat great town? Dat place where lion full? Just as lion and en shidren nor dey fear to waka, na so too di pipol for der nor dey fear to waka before.
Di lion dey kill wetin e katch kon tear dem to pieces for en wife and shidren. Na flesh full di lion house.
But Oga God wey dey lead Heaven Sojas sey, “Nineveh pipol, I bi una enemy! I go burn una shariot kon kill una yong men for war. Evritin wey una take from oda nashons, I go take dem from una hand and nobody go hear una messenjas vois again.”Curse dey di town wey full with innocent pipol blood! Na lie-lie and propaty wey dem tif, naim full der and na to kill pipol bi dia work.
Make una listin as di pipol wey dey drive di shariot, dey whip di horse dem as dem dey kom di town and as dia taya dey shake di groun.
Dem dey ready to kill. Dia swod and spear dey shine as dem dey kill pipol for evriwhere. Nobody fit kount di pipol wey dem kill and doz wey remain dey run fall on-top di dead body dem.
All dis tins dey happen, bikos Nineveh pipol too do ashawo, dem don sharm odas nashons and make dem dia slave.
Oga God sey, “I bi una enemy! Naw, I go let all di nashons si una nakednes, den shame go katch una.
I nor go trit una with respet, instead I go kover una with dirty kon turn una to wetin pipol go dey look kon dey laf.
Evribody wey si una go-go back kon sey, ‘Nineveh own don finish! Where dia pipol wey dey kill odas? Who dey kry sey dem distroy una?’ ”
Nineveh, una betta pass Tebes town near River Nile? Na di river bi di wall wey dey protet am.
Na Ethiopia and Egypt bi Tebes pawa before and nor-tin fit stop am; bikos Libya and Put pipol dey kom support am too.
Yet, dem still karry en pipol go as slaves. Dem kill dia shidren for evriwhere for di street. Dem shain and divide Egypt sojas among demsef kon karry dem go as slave.
Naw, Nineveh, yorsef go stagga fall like who don drink. Yu go run go hide from yor enemies, den yu go kom dey beg for help.
All wetin dey guide yu, go fall. Dem go skata dem fall like fig fruit wey don ripe: wons dem shake di tree, di fruit go fall enter dia mout.
Una sojas weak like woman wey nor get who to help am. Dem go open una town gate for una enemies and dem go put fire kon burn am rish groun.
Naw, dem dey attack una town, so make una fetch enough wota! Make una defend una town well-well kon make betta stones with mud, den ripair di fence.
But know matter wetin una do, fire go still kill una; una enemies go kill una like lokust. Dem go kill evritin wey dem si and una nor go fit eskape, even if una plenty like many lokust.
Una tradas many! Dem plenty pass stars for sky! But dem go fly go like lokust.
Una prince and ofisas bi like plenty ant. Dem dey gada togeda for one place bikos di weda dey kold. But wons sun kom out, dem go fly go kon disappear!
Assyria king! Yor leaders don die and yor ofisas don sleep go forever! Yor pipol skata on-top di mountin and nobody dey to bring dem kom house again.
Yor sore nor get cure and nobody go fit heal yu again. Doz wey hear as dem take distroy yu, dey klap and sing with joy, bikos yor wahala and trobol, too mush.