Na Paul, Silas and Timoti rite dis leta go give God and Jesus Christ pipol wey dey di church for Tesalonika.
Make grace and peace wey God awa papa and Oga God Jesus Christ dey give, dey with una.
Wi get betta rizin to dey tank God evritime for una, bikos una faith dey grow more- more and di love wey una get for each oda, dey grow too.
So, bikos of una faith and how una dey bear wahala and sofa, wi dey use una boast to all di pipol for God church.
Dis na sign sey God dey give korrect judgement. E wont make una dey good to inherit en kingdom and na bikos of dis kingdom, una dey sofa so.
E good as God dey ponish di pipol wey dey trobol una.
And una wey dey sofa so, God go give wi and una rest wen Christ go kom from heaven with en mighty angels.
Den Christ go use fire wey nor dey kwensh take ponish doz wey nor know God and wey nor dey obey wetin wi dey prish about am.
God go distroy dem and dia ponishment nor go ever end. Wen Christ go kom receive glory from di pipol wey e choose,
e go drive sinnas komot from en present, en pawa and en glory. Dat day, evribody wey bilive, go praiz am and true-true, una bilive evritin wey wi tell una.
Na dis make us dey always pray for una sey, as God koll una, E go make una dey good and evry good tin wey una wont, go happen to una thru en pawa, so dat una work wey una dey do with faith, go komplete.
So, bikos of una, pipol go dey praiz awa Oga God Jesus Christ and akordin to awa God and Oga God Jesus Christ grace, unasef go dey receive en blessing.Naw my brodas and sistas, for di time wen Jesus go kom and wen God go gada us go meet am, wi won tell una sey,
make fear nor dey una mind or spirit; even doh wi tell or rite give una sey Christ go soon kom.
Make nobody deceive una. Bikos dat day nor go kom until trobol go first kom and true-true, di pesin wey God go distroy, go kom out.
E go oppoz and karry ensef pass God and oda tins wey pipol dey woship. E go even sidan for God Temple dey tok sey e bi God.
Una remember sey wen I dey with una before, I tell una all dis tins.
And una know wetin dey stop am, bikos e go only kom out wen en time don rish.
Dis wikedness don already dey work for sekret and dem go dey sekret until di pesin, wey bi di Holy Spirit wey dey whole dem, go komot for road.
Den evribody go know who dis wiked man bi and God go distroy am with breeze from Christ mout kon beri am with di glory wey dey kom.
Di wiked man go kom with Satan pawa and e go do difren mirakles and wonders.
E go use wayo deceive doz wey go perish, bikos dem nor won love and respet di trut wey for save dem.
So God go make dem deceive dis pipol well-well and dem go bilive dia lie-lie.
Den God go distroy dem, bikos dem enjoy sin instead of di trut.
But my brodas and sistas wey God love, wi dey always tank God for una evritime, bikos God don choose una from di biginnin sey, E go save una with di Holy Spirit pawa wey go make una dey holy, since una get faith and trut.
E koll una enter en salvashon thru awa message, so dat una go fit get share for Christ glory.
So, my brodas and sistas, make una stand well for groun kon whole wetin wi tish una tait; weda na thru di words wey wi tok or letas wey wi rite.
Naw I dey pray sey, God wey love and give us betta konfort thru en grace and hope,
go enkourage and give una pawa for all di good work wey una dey do or di words wey una dey tok.Finally, my brodas and sistas, make una pray for us, so dat Christ message go kontinue to spread kon get glory just as e really get among una.
Make God diliver us from wiked and evil pipol, bikos nor bi evribody get faith.
But Christ dey keep en promise and E go make una strong.
Wi get mind sey Christ go help una and una go do all di tins wey wi tell una.
I pray make God guide una heart to undastand en love more-more, so dat una go get Christ patient.
My brodas and sistas, wi dey kommand una with awa Oga God Jesus Christ name sey, make una nor follow bilivers wey dey do anyhow and nor dey do as wi tell dem.
Una know sey una suppose to dey imitate us, bikos wi nor bihave anyhow wen wi dey with una.
Wi nor chop anybody food wey wi nor pay for. Instead, wi dey struggol and work hard for day and nite, so dat wi nor go bi wahala to una.
Nor bi sey wi nor get rite to ask una, but wi won use awasef as ezample for una,
bikos even wen wi dey with una, wi tell una sey, “Pesin wey nor ready to work, make e nor chop.”
Wi hear sey some pipol among una dey leave anyhow and dem nor dey mind dia business, instead dem dey put eye for anoda pesin tin.
Wi dey kommand and enkourage dis kind pipol with awa Oga God Jesus Christ name sey, make dem do dia work well, so dat dem go fit feed demsef.
My brodas and sistas, make e nor taya una to do good.
But if anybody nor obey awa message thru dis leta, make una look dat kind pesin well-well and make nobody follow am waka or do anytin togeda, so dat shame go katch am.
Make una nor si am as enemy, but make una korrect am as una broda.
Naw, make Christ wey dey give peace, give una en peace evritime and make di peace dey with una always.
Na mi Paul dey rite and greet una with my own hand, just as I dey do for evry leta wey I don send kom meet una.
Make awa Oga God Jesus Christ grace dey with all of una.