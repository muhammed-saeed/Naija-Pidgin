Many pipol don rite di story about di tins wey happen among us,
as di pipol wey si dem wen dem happen, tell us.
My oga Teofilus, since I follow evritin from biginnin, I kon tink am sey e good make I rite wetin really happen give yu,
so dat yu go undastand di tins wey dem tish yu well-well.
For di time wen Herod bi King for Judea, one priest dey wey en name na Zekaraya from Abijah family and en wife name na Elizabet, wey kom from Aaron family.
Dem dey do wetin God like, dey follow all di tins wey God tok for en word.
Dem nor get pikin, bikos Elizabet nor fit get belle and dem don old well-well.
E kom rish Zekaraya family turn to do priest work for di temple
and as dia custom bi, dem kon choose Zekaraya make e enter inside God Temple go burn incense.
Wen di time to burn incense don rish, all di pipol kon gada for outside dey pray.
God angel appear to Zekaraya for di altar side near where dem for dey burn incense.
As Zekaraya si di angel, fear katch am well-well and e kon dey shake.
But di angel tell am, “Make yu nor fear Zekaraya, bikos God don hear yor prayer. Yor wife Elizabet go born boy pikin for yu and yu go koll am, ‘John.’
Di pikin go bring joy and happiness for yu and many pipol go happy well-well wen dem born am,
bikos God go use am well-well. E nor go drink wine or strong drink, but di Holy Spirit go dey inside am, even before dem go born am.
E go make many pipol follow God.
E go first kom with Elijah spirit and pawa, before di Oga God ensef go kom. E go make papa setol with dia shidren and pipol wey nor dey obey God before, e go make dem obey am naw, so dat dem go dey ready to meet am for heaven.”
Zekaraya ask di angel, “How I go take know sey wetin yu tok so go happen? Bikos mi and my wife don old well-well.”
Di angel ansa, “I bi Gabriel, wey dey stand for God present and na-im send mi kom tell yu dis Good News.
But since yu nor bilive wetin I tok so, yu nor go fit tok again, until di day wen dis tins go happen.”
So di pipol wey dey wait for Zekaraya kon bigin wonder why e stay tey inside di temple.
Wen e kom outside, e nor fit tok again. Dem kon know sey e don si vishon for inside di temple, bikos e use hand take make sign for dem.
Wen en time to work inside di temple finish, e kon go house.
Wen e don tey small, Elizabet, wey bi Zekaraya wife kon get belle and e kon hide ensef inside house for five monts.
So Elizabet kon sey, “God don do big tin for mi for my old age, E don favor mi for pipol present and E don komot shame for my face.”
Wen Elizabet belle don rish six monts, God kon send angel Gabriel go Nazaret, one small town for Galilee,
go meet Mary. Dis Mary neva ever sleep with man before and na-im Josef wey kom from David family, won marry.
Di angel kon tell am, “I salot yu o-o! Yu wey God don favor, bikos E dey with yu.”
But Mary dey fear, bikos of wetin di angel tok and e bigin wonder wetin di greetin mean.
Den di angel tell am, “Make yu nor fear, Mary, bikos God don favor yu!
Make yu listin, yu go get belle kon born boy and yu go name am, ‘Jesus.’
E go big well-well and dem go koll am God wey dey for heaven pikin and God go gi-am en papa David throne.
Na-im go rule Jakob house forever and en kingdom nor go ever end.”
Mary tell di angel, “How dis tins go fit happen, as e bi sey I neva sleep with man before?”
Di angel ansa am, “Di Holy Spirit pawa go kover yu. So di pikin wey yu go born, go dey holy and dem go koll am God Pikin.
Si, yor kousin Elizabet don get belle for six monts naw and e go born boy for en old age, even doh dem tok sey e nor go fit get belle.
Bikos e nor get anytin wey God nor fit do.”
Mary kon sey, “Yes, I bi God savant, make wetin yu tok so, happen to mi.” Den di angel kon leave am.
Afta two days, Mary kon get up rush go Judah
and e enter Zekaraya house go greet Elizabet.
Wen Elizabet hear as Mary dey greet am, di pikin for en belle jump and di Holy Spirit kon enter Elizabet body.
So Elizabet kon sey, “God don bless yu pass evry woman and E don bless di pikin wey dey yor belle!
Who I bi wey make my Oga God mama kom visit mi?
Bikos as yor greetin rish my ear, di pikin wey dey my belle kon happy bigin jump.
And God don bless yu, bikos yu bilive sey wetin E tok, go happen.”
Mary kon sey, “My heart go praiz God
and my spirit dey happy bikos God, my Savior,
don si en savant kondishon. From today go, evribody go sey God don bless mi,
bikos E don do big-big tins for mi and en name dey holy.
E dey show en mesi to evribody wey dey fear am for evry generashon.
E don do many big-big tins with en pawa and E don skata di mind of di pipol dey karry body up.
E don remove rulers from dia throne and pipol wey bring demsef down, E don karry dem go up.
E don make doz wey dey hongry beleful with good food and pipol wey get money well-well, E don make dem poor.
E help en savants, Israel pipol remember en mesi,
wey E promise awa grand-grand papa dem and E go show mesi to Abraham and en shidren forever.”
Mary stay with Elizabet for about three monts, den e kon go back to en house.
Di time kon rish for Elizabet to born, so e kon born boy.
En neighbour and rilashons hear sey God don do big tin for am, so dem kom happy with am.
Wen di pikin rish eight days, dem sekonsaiz am, won kon gi-am en papa name, Zekaraya.
But en mama sey, “No, dem must koll am John.”
Dem kon sey, “But e nor get any of una relashon wey en name bi John.”
So dem make sign give Zekaraya ask sey, “Wetin wi go koll di pikin.”
Zekaraya ask for sometin make e rite put, den e kon rite, “En name na John.” So, all of dem kon sopraiz well-well.
Den Zekaraya mout open and e kon bigin praiz God.
Fear katch all dia neighbour and for evriwhere for Judea, na di matter dem kon dey tok about.
So evribody wey hear wetin happen, keep am for dia mind dey sey, “Wish kind pikin dis one go bi sef?” Bikos God dey with am true-true.
Den di Holy Spirit enter Zekaraya and e kon bigin profesai, dey sey,
“Make wi praiz Israel God, bikos E don help and free en pipol.
E send di Savior wey get pawa kom meet us, from David family.
God promise en profet before-before
sey, wi go dey save from awa enemy and from pipol wey hate us.
E do dis tins to show en love for awa grand-grand papa dem and to remember di promise wey E give dem.
Even awa papa Abraham sey,
‘E go save us from awa enemy hand, so dat wi go fit take all awa heart serve am
and wi go dey holy and good for en eye as long as wi dey for dis world.’
And yu, my pikin, pipol go koll yu God profet and na yu go-go prepare di road for di Oga God,
wey go make pipol know sey, God go save dem, bikos E go forgive dem dia sins.
Since God love and en kindness strong well-well, E go let en salvashon rish us,
so lite go shine for di pipol wey sidan for darkness and where deat dey. Den God go give us peace.”
Di pikin kon dey grow and strong for spirit. E stay for wildaness until di day wen God show am to Israel pipol.Dat time, Caesar Augustus kon give orda make evribody wey dey Rome go register dia name make dem for pay tax.
Dis na di first time wey pipol go register, since di time wen Kwirinus bi govnor for Siria.
Evribody kon go en home-town go register.
So Josef wey dey stay for Nazaret for Galilee kon travel go Betlehem, David Town for Judea, bikos na David family e from kom.
Josef and Mary wey e won marry wey get belle, go register togeda.
As dem dey for Betlehem, time kon rish for marry to born.
So e born en first son, wrap am kon put am for where dem dey keep animal, bikos know oda place dey for dem to stay.
Some shepads dey for dat aria, dey kare for dia sheep for nite.
God angel appear to dem and God glory kon dey shine for evriwhere, den fear katch dem.
Di angel tell dem, “Make una nor fear! Make una listin well, bikos I kom tell una news wey go make pipol happy.
Today, dem born una Savior for dis town wey David from kom, en name na Christ, wey bi di Oga God.
Na dis go bi sign wey una go take know am: Una go si pikin wey dem use klot wrap inside where dem dey keep animal.”
At wons, many angels appear for heaven kon stand with di first angel dey praiz God sey,
“Na only God get Glory for heaven and eart, make peace and favor dey with evribody.”
Wen di angels go back to heaven, di shepads kon tell each oda, “Make wi go Betlehem go si wetin happen, wey God don show us so.”
Dem kon go si Mary, Josef and di pikin for inside di animal house.
Wen dem si am, dem kon tok how di angel take tell dem about di pikin.
Evribody wey hear wetin dem tok, sopraiz well-well.
But Mary keep wetin e hear for en mind kon dey tink about am.
So di shepads go back, dey praiz God, bikos of all di tins wey dem hear and si. Evritin just bi as di angel tell dem sey e go bi.
Wen di pikin rish eight days, dem sekonsaiz am kon koll am, “Jesus”, di name wey di angel tok before en mama even get belle.
Wen time rish for Mary to present ensef to God, as Moses Law tok, Josef and Mary kon karry Jesus go Jerusalem, go dedikate am give God,
(as dem rite am for God word, “Evry first-born wey bi boy, dem go gi-am to Mi”),
and dem go offa sakrifice with two dove or pijin.
One man dey Jerusalem wey en name bi Simeon and di Holy Spirit dey inside am. Di man dey fear God and dey do wetin God like and e dey wait for di time wen God go free Israel.
Di Holy Spirit don show am sey e nor go die before e go si di Mezaya wey God promise.
So God Spirit karry Simeon enter di temple and wen Jesus papa and mama bring am to do wetin Moses Law tok,
Simeon kon karry Jesus for en hand dey praiz God sey,
“Naw, as yor word tok, yu, God wey dey rule evritin, make yu let yor savant go rest.
Bikos my eye don si di pesin wey yu won make e save Israel pipol,
di One wey yu don prepare for evribody present:
Na-im bi di lite wey go show Gentile pipol road kon bring honor to yor pipol, Israel.”
So di pikin papa and mama sopraiz for wetin Simeon tok about am.
Den Simeon bless dem kon tell Mary, “Listin well-well: God don choose dis pikin to make some pipol for Israel fall and raiz odas up and e go bi sign wey many pipol nor go asept.
True-true, bikos of am, di sekret tins for many pipol mind go kom out and vexnashon like swod, go shuk dia heart!”
One profetes dey, wey en name bi Anna, Fanuel dota, wey kom from Asher family. E don old well-well and e marry en husband for seven years, before di man die.
E don rish eighty-four years since en husband die. E nor dey komot for di temple, e dey serve God and dey fast and pray day and nite.
For dat time, e kom meet Josef, Mary, di pikin and Simeon kon bigin tank God, dey tok about di pikin give evribody wey dey wait for di time wen God go free Jerusalem.
So, wen Josef and Mary don do all di tins wey God law sey make dem do, dem kon go back to dia house for Nazaret for Galilee.
Di pikin kon grow, dey strong, e get sense and God favor, dey with am.
Evry year, Jesus papa and mama dey go Jerusalem for Passova Feast.
Wen Jesus bi twelf years, dem kon go as dem dey do before
and as dem dey go back to dia house, Jesus nor follow dem, but en papa and mama nor know;
bikos dem tink sey e dey among dem wey dey travel togeda. Wen dem don travel for one full day, dem kon dey find Jesus among dia rilashons and friends.
As dem nor si am, dem kon go back to Jerusalem go find am.
Afta three days, dem kon si am inside di temple, where e sidan with di tishas dey listin and dey ask dem many kweshon.
Evribody wey hear wetin Jesus dey tok kon dey sopraiz for di way e undastand and di ansa wey e dey give.
Wen en papa and mama si am, dem sopraiz well-well. Naim en mama sey, “My pikin, why yu do us like dis? Si, mi and yor papa dey find yu for evriwhere since.”
Jesus ansa dem, “Why una dey find mi? Una nor know sey I go dey my Papa house?”
But en papa and mama nor undastand wetin Jesus mean.
Den Jesus follow dem go Nazaret kon dey do wetin dem tell am. But en mama keep all dis tins for mind.
Jesus kon dey get sense more-more as e dey grow, so God and pipol like am well-well.Tiberius Caesar don dey rule for fifteen years wen Pontius Pilate bi govnor for Judea andHeroddeyruleGalilee, enbrodaFilipdeyruleItureaandTrakonitisariaandLysanias dey rule Abilene.
For dat time, na Annas and Kaiafas bi di High Priests. So God kon tok to John, wey bi Zekaraya pikin, for inside wildaness.
John kon go all di aria wey dey round Jordan River dey prish sey make pipol turn from dia sin kom meet God and make dem baptize, so dat God go forgive dem.
As Profet Isaya tok for di book wey e rite sey, “One vois dey shaut for inside wildaness sey: ‘Prepare di way for di Oga God and make en road strait.
Evry place wey low, God go make am high and evry place wey high, God go make am low, bend-bend road go strait, di road wey bad, go good
and evribody for dis world go si God salvashon.’ ”
So John tell di pipol wey kom make e for baptize dem sey, “Una wey bi snake shidren! Who warn una make una run komot from God ponishment wey dey kom?
Naw, make una bear fruit wey go show sey una don really turn from sin kom meet God, make una nor start to sey, ‘Abraham na awa papa.’ Bikos God fit take dis stones wey dey for groun take make pikin for Abraham!
Even naw sef, di axe don ready to kut di tree wey nor dey bear betta fruit, dem go kut am down kon trow am inside fire.”
So di pipol kon ask am, “Wetin wi go do naw?”
John ansa dem, “Di pesin wey get two klot must give one to pesin wey nor get at-all and di pesin wey get food must share with pesin wey nor get.”
Tax kollectors too waka kom make John for baptize dem and dem kon ask am, “Tisha, wetin wi go do?”
John tell dem, “Make una nor kollect money pass di one wey di law tok.”
Den some sojas kon still ask am, “Wot of us? Wetin wi go do?” E tell dem, “Make una nor use force kollect money from anybody hand or lie for anybody head and make una salari, rish una.”
All di pipol kon dey wonder weda John, naim bi di Mezaya wey dem dey wait for.
John ansa dem, “Na ordinary wota I take dey baptize una, but di pesin wey big pass mi, dey kom, I nor rish who go luz di rope wey dey en shoe. E go baptize una with di Holy Spirit and fire.
E whole shovel for hand to harvest di korn keep for en store, but e go burn di korn kanda with fire wey nor dey kwensh.”
Na so John prish di Good News for di pipol.
But wen John tell Herod wey bi govnor sey, God dey vex with am, bikos of en broda wife, Herodias, wey e marry and all di bad-bad tins wey e do,
Herod take all dis join di vexnashon wey e get for John, so e kon lock am for prison.
So wen all di pipol don baptize, Jesus ensef kon baptize too. Wen e dey pray, heaven open,
di Holy Spirit kom down for en head like dove. Den one vois tok from heaven sey, “Yu bi my Pikin wey I love well-well and yu dey make belle sweet mi.”
Jesus start en ministry wen e bi thirty years. Evribody know am as Josef pikin, wey Heli born.
Heli na Mattat pikin, wey Levi born. Levi na Melchi pikin, wey bi Jannai pikin and na Josef bi Jannai papa.
Josef na Mattatias pikin wey bi Amos pikin, wey bi Nahum pikin, wey bi Esli pikin, wey bi Naggai pikin.
Naggai na Maat pikin, wey bi Mattatias pikin, wey bi Semein pikin, wey bi Josek pikin, wey bi Joda pikin.
Joda na Joanan pikin, wey bi Rhesa pikin, wey bi Zerubabel pikin, wey bi Shealtiel pikin, wey bi Neri pikin.
Neri na Melchi pikin, wey bi Addi pikin, wey bi Kosam pikin, wey bi Elmadam pikin, wey bi Er pikin.
Er na Joshua pikin, wey bi Elieza pikin, wey bi Jorim pikin, wey bi Mattat pikin, wey bi Levi pikin.
Levi na Simeon pikin, wey bi Judah pikin, wey bi Josef pikin, wey bi Jonam pikin, wey Eliakim born.
Eliakim na Melea pikin, wey bi Menna pikin, wey bi Mattata pikin, wey bi Natan pikin, wey bi David pikin.
Jesse wey Obed born, naim bi David papa. Obed papa na Boaz, wey bi Salmon pikin, wey bi Nashon pikin.
Amminadab wey bi Admin pikin, naim born Nashon. Admin papa na Arni, wey bi Hezron pikin, wey bi Perez pikin wey Judah born.
Jakob wey Isaak born, naim bi Judah papa. Abraham born Isaak and na Terah wey Nahor born, bi Abraham papa.
Nahor na Serug pikin, wey bi Reu pikin, wey bi Peleg pikin, wey bi Eber pikin, wey bi Shela pikin.
Kainan wey Arfaxad born, naim bi Shela papa. Arfaxad na Shem pikin, and Noah wey Lamek born, naim bi Shem papa.
Lamek na Metuselah pikin, wey bi Enoch pikin, wey bi Jared pikin and Mahalalel wey Kenan born, naim bi Jared papa.
Kenan na Enosh pikin, wey bi Seth pikin, wey bi Adam pikin and na God kreate Adam.Di Holy Spirit enter Jesus body kon karry am from Jordan River go inside wildaness.
For der, devil kon tempt am for forty days. Dat time, Jesus dey fast, so e nor chop food, but afta e fast finish, e kon dey hongry.
Devil kon tell am, “If na true sey yu bi God Pikin, make yu kommand dis stone make e turn to food.”
Den Jesus ansa, “God word sey, ‘Nor bi only food man suppose to chop for dis world, but na evry word wey God tok.’ ”
Den devil take Jesus go on-top one mountin kon show am all di kingdom wey dey dis world.
Den e tell am, “I go give yu all dis place and all di honor wey follow am as yor kingdom, bikos dem don gi-am to mi and I fit gi-am to anybody wey I wont.
So, if yu bow down woship mi, I go give yu evritin.”
Jesus ansa, “God word sey, ‘Na only God yu must woship and serve.’ ”
Den devil take Jesus go Jerusalem kon make am stand on-top di place where high pass for di temple kon tell am, “If yu really bi God Pikin, make yu jump go down,
bikos God word sey, “ ‘God go tell en angels make dem guide yu’
and, ‘Dem go karry yu for dia hand, so dat yu nor go use yor leg nak stone.’ ”
Jesus ansa am, “God word sey, ‘Make yu nor test God wey bi yor Oga God.’ ”
So wen devil don tempt Jesus finish, e kon leave am until anoda time.
As di Holy Spirit pawa full Jesus body, e kon go back to Galilee and en story bigin spread for di whole aria.
E bigin tish for dia sinagog and evribody kon dey praiz God.
Afta, Jesus go Nazaret where e for grow up, e enter di sinagog for Sabat Day as e dey always do and e kon get up make e read.
Dem gi-am di book wey Profet Isaya rite. Jesus kon open am rish di place wey dem rite sey,
“God Spirit dey my body, bikos E don anoint mi make I prish Good News give poor pipol. E send mi make I prish freedom give pipol wey dey prison and make blind pipol for si. E still sey make I free doz wey dem dey opress
and make I announce sey di time wen God won save en pipol, don rish.”
Jesus klose di book kon gi-am back to di pesin wey dey hold am, den e go sidan. So evribody wey dey di sinagog kon dey look am.
Den Jesus tell dem, “Today, di tins wey dem rite for God word for where I read, don happen, just as una hear am wen I dey read am.”
Evribody dey tok good about Jesus, dem sopraiz for di sweet-sweet word wey dey kom out from en mout. So dem kon ask, “Dis nor bi Josef pikin?”
Jesus tell dem, “I know sey una go kwote proverb for mi sey, ‘Doctor, make yu cure yorsef!’ And una go sey, ‘For here wey bi yor home-town, wi won make yu do wetin wi hear sey yu do for Kapanaum.’ ”
Jesus still sey, “Make I tell una true word, profet nor dey get respet for en home- town.
But I tell una di trut, wimen wey dia husband don die many for Israel for Elijah time, wen God stop rain for three and half years and betta honga kon dey evriwhere.
But God nor send Elijah go meet any of doz wimen, escept one woman wey en husband die for Zarefat inside Sidon.
Pipol wey get leprosy many for Israel for profet Elisha time, but God nor heal any one escept Naaman, wey kom from Siria.”
Wen dem hear dis tins, all di pipol for di sinagog kon dey vex.
Dem push Jesus komot from di town kon take am go di hill wey dia town dey on-top, make dem for trow am down.
But Jesus pass dia centre, waka komot.
So Jesus kon go Kapanaum, wey dey Galilee and e bigin tish pipol for Sabat Day.
Dem sopraiz well-well for en tishing, bikos e dey tok with authority.
Inside di sinagog, one man wey evil spirit dey en body kon dey shaut,
“Abeg, make yu leave us alone, Jesus wey kom from Nazaret! Yu don kom distroy us? I know who yu bi, yu bi God savant wey holy.”
But Jesus tell am: “Make yu shut up! Yu demon, komot for en body.” Di demon trow di man for groun for dia front kon komot for en body, but di man nor wound.
Di pipol sopraiz kon dey ask each oda, “Wetin dey happen so? Dis man dey use God pawa take kommand demon and dem dey obey am!”
So di news about Jesus kon spread enter di whole aria for Galilee.
Afta Jesus komot for di sinagog, e enter Simon house. Simon wife mama get fever and dem kon beg Jesus make e heal am.
So Jesus stand near di woman kon kommand di fever komot for en body. Kwik-kwik, di woman get up, bigin kare for Jesus and di odas wey dey di house.
As day dey dark, evribody wey get pipol wey nor well kon bring dem kom meet Jesus. E tosh dem for head and dem kon well.
Demons dey shaut dey komot from many pipol body, dey sey, “Yu bi God Pikin!” But Jesus warn dem make dem nor tok, bikos dem know sey, naim bi di Mezaya.
Wen day break, Jesus komot go one place where nobody dey. But pipol find am rish der and dem kon dey try to hold am make e nor for leave dem.
But Jesus tell dem, “I must prish dis Good News about God Kingdom give pipol wey dey oda towns, bikos na wetin God send mi kom do, bi dat.”
So e kontinue to prish for di sinagogs wey dey Judea.Jesus stand near Gennesaret and pipol gada make dem for hear God word.
E si two kenu for di wotaside, but di Fisha men wey get dem, don kom down dey wosh dia net.
E enter inside one kenu wey bi Simon Pita own kon tell am make e push di kenu enter wota small. Den Jesus kon sidan dey tish di pipol from di kenu.
Wen e don tok finish, e kon tell Simon, “Push di kenu go where deep pass for di wota, make una for fit katch fish.”
Simon ansa, “Oga God, wi dey here from nite till day break and wi nor katch anytin. But as yu tok, wi go trow awa net inside wota.”
So, dem trow dia net inside wota and dem katch many fish sotey dia net kon start to tear.
So, dem kon do sign give di oda pipol wey dey follow dem work, make dem kom help dem. Wen dem put all di fish inside di two kenu, di kenu dem kon dey won sink.
Wen Simon si wetin happen, e kon knee down for Jesus front dey sey, “Abeg, nor near mi Oga God, bikos I bi sina.”
Pita and all di pipol wey dey with am sopraiz well-well wen dem si all di fish wey dem katch.
James and John wey bi Zebedee shidren, wey dey follow Pita work, sopraiz too. Den Jesus tell Simon Pita, “Make yu nor worry, from today go, na pipol yu go dey katch.”
So wen dem don push dia kenu rish groun for di wotaside, dem leave evritin kon follow Jesus.
Wen Jesus dey for one town, one man wey get leprosy kom meet am. Wen di man si Jesus, e fall face groun kon beg am sey, “Oga God, if yu like to do am, yu go fit heal mi.”
So Jesus tosh di man kon sey, “I like to do am. ‘Oya! Make yor body klean naw!’ ” At wons, di leprosy komot for di man body.
Jesus tell di man, “Make yu nor tell anybody, but go show yorsef to di priest and pay di ofrin wey Moses kommand sey, pipol wey dia leprosy don komot for dia body go bring, so dat di priest go know sey yu don really well.”
But di news about Jesus kon spread pass before and many pipol kom meet am make dem for fit hear en word and make e for heal dem.
But Jesus komot go pray for wildaness, where pipol nor dey.
One day, wen Jesus dey tish, some Farisee pipol and di law tishas kon kom from all di village wey dey Galilee, Judea and Jerusalem, dem sidan near Jesus and God pawa dey with am to heal pipol.
Some men karry one man for bed wey nor fit waka, kom. Dem kon dey try to karry am enter di house kom meet Jesus,
but bikos pipol many, dem nor fit karry am pass, so dem kon open di zink for di housetop, drop di man with di bed small-small, till e rish Jesus front for di pipol centre.
Wen Jesus si how dia faith big rish, e kon tell di man, “My friend, I forgive yu all yor sins.”
So di law tishas and di Farisee pipol kon dey tell diasef sey, “Who bi dis man wey dey shalenge God like dis? Who fit forgive sin escept God?”
Jesus know wetin dem dey tink, so e ask dem, “Why una dey tink like dis sef?
Wish one eazy to tok? ‘I forgive yu yor sin?’ or ‘Get up make yu waka?’
But make una for know sey Man Pikin get pawa for dis world to forgive sin, e kon tell di man wey nor fit waka, ‘I tell yu, get up, karry yor bed make yu dey go house.’ ”
At wons, di man kon get up for dia present, karry di bed wey e liedan put before kon dey praiz God as e dey go house.
Evribody for der sopraiz well-well. Fear katch dem and dem kon dey wonder dey sey, “Na wonderful tin awa eye si today so o-o!”
Afta dis one, Jesus go out and e kon si one tax kollector sidan for where e for dey kollect tax, en name na Levi. Jesus kon tell am, “Make yu follow mi.”
Levi get up, leave evritin kon follow am.
Den Levi do party for en house bikos of Jesus, so many tax kollectors and oda pipol kom chop with dem for di party.
But di Farisee pipol and some law tishas kon dey vex for Jesus disciples sey, “Why una dey chop and drink with tax kollectors and sinnas?”
Jesus ansa dem, “Pipol wey well nor nid doctor, na only doz wey nor well, nid am.
I nor kom koll good pipol to turn from sin kom meet God, but na sinnas, I kom koll.”
Den some pipol tell Jesus, “John disciples dey fast and pray and di Farisee disciples dey do di same tin too, but yor disciples just dey chop and drink anyhow.”
So Jesus ansa dem, “Yu go fit sey make pipol wey kom marriage dey fast wen di man wey dey marry dey der?
But time dey kom wen di man wey dey marry nor go dey with dem, dat time, dem go fast.”
E still tell dem one parabol sey: “Nobody dey tear new klot take pash old one. If e do like dat, e go fit spoil di new klot and di new klot piece nor go mash di old one.
And nobody dey pour new wine inside old wine bag. If e do like dat, di new wine go tear di bag, di wine go trowey and di bag go skata.
Instead, pipol suppose pour new wine inside new wine bag.
Nobody go like to drink new wine afta e don drink old wine. Bikos e go sey, ‘Na di old wine betta pass.’ ”Jesus dey waka pass where dem plant korn put and en disciples kon plok some korn dey chop.
Some of di Farisee pipol kon sey, “Why una dey do wetin awa law tok sey make wi nor do for Sabat Day?”
Jesus ansa dem, “Una neva read wetin David do wen en and en men dey hongry?
E enter God house kon take di bread wey holy wey only priests suppose chop and en and en men chop am.”
So Jesus tell dem, “Na Man Pikin bi Sabat Day Oga God.”
For anoda Sabat Day, Jesus enter di sinagog dey tish. One man wey en rite hand don die dey der.
Di law tishas and di Farisee pipol dey look Jesus with korna eye weda e go heal pipol for Sabat Day, so dat dem go si wetin dem go take akuiz am.
But Jesus know wetin dem dey tink, so e kon tell di man wey en hand die, “Get up, make yu kom stand for here”, so di man get up, go stand near am.
Den Jesus ask dem, “E dey rite to do good for Sabat Day” or “to save or distroy anybody life?”
Afta Jesus look dem round, e kon tell di man, “Stresh yor hand out.” So di man stresh en hand and di hand kon well.
But di Farisee pipol and di law tishas kon vex sotey dem nor dey si road again, so dem kon bigin ask diasef, “Wetin wi go do Jesus Christ.”
Jesus go mountin go pray and e dey der dey pray to God till day break.
Wen day break, Jesus koll en disciples kon choose twelf among dem wey e koll apostles:
Simon (wey bi Pita) and en broda Andru and James, John, Filip, Bartolomew
Matiu, Tomas, James (Afaeus pikin) Simon wey bi Zealot, (pesin wey dey fight for en kountry).
Judas (James pikin) and Judas Iskariot wey leta sell Jesus give en enemies.
Den Jesus kom down with en apostles kon stand for groun wey level. Many disciples from Judea, Jerusalem and all di small towns wey near Tyre and Sidon gada kon hear am dey prish and e heal doz wey nor well
and odas wey evil spirit dey worry.
Evribody dey try to tosh am, bikos pawa wey dey komot from en body, dey heal pipol.
Den Jesus look en disciples, tell dem, “Make una happy, una wey dey poor, bikos na una get God Kingdom.
Make una happy, una wey dey hongry, bikos una go beleful. Make una happy, una wey dey kry naw, bikos una go laf.
Una wey pipol hate, rijet, curse and dey koll bad pipol bikos of Man Pikin, God go bless una
and una go dey happy for dat day. “Make una happy well-well, bikos di reward wey una go get for heaven, go big well- well. Na so dia grand-grand papa dem tok about di profets too.
“But curse dey una head, una wey get money well-well naw, bikos una don already get una reward.
Curse dey una head, una wey don ova beleful, bikos una go hongry. Curse dey una head, una wey dey laf naw, bikos una go kry well-well.
Curse dey una head, una wey pipol dey tok good tins about, bikos na so dia grand-grand papa dem tok about di fake profets too.
“But I dey tell una wey dey listin, ‘Make una love una enemy and do good to pipol wey hate una.’
Make una bless doz wey curse una and pray for doz wey dey trit una anyhow.
If anybody slap una for face, make una turn di oda side gi-am too. If anybody use force kollect una koat, make una gi-am una shirt join too.
Make una give evribody wey ask una for sometin and if anybody take wetin bi una own, make una nor ask for am back.
Make una do for pipol as una wont make dem do for una.
“If una love only di pipol wey love una, wetin go make God bless una? Even sinnas sef love doz wey love dem.
And if una do good for only doz wey dey do good for una, wetin go make God bless una? Even sinnas dey do di same tin too.
If una borrow pesin money wen una know sey e go fit pay una back, wetin go make God bless una? Sinnas sef dey borrow money give sinnas, so dat dem go pay dem back dia korrect money.
But make una love una enemies kon do good and make una nor espect anytin back wen una borrow anybody sometin. Na dis go make God pay una back and una go bi en shidren, bikos God ensef dey do good for wiked pipol and doz wey nor dey sey tank yu.
So, make una dey show mesi, just as una Papa dey show mesi.”
“Make una nor judge oda pipol, so dat God nor go judge una. Make una nor kondemn odas, so dat God nor go kondemn una. Make una forgive odas and God go forgive una.
Make una give pipol wey nor get and God go give una wetin really big, E go pak am well-well and di tins go ova full. God go pour all dis tins for una life. But na as una take give odas, na so God go take give una too.”
Jesus still tell dem anoda parabol, “Pesin wey blind nor dey fit show anoda blind man road, abi e go fit? No! If na so, dem two go fall inside gutta.
No student go fit big pass en tisha, but wen e don learn finish, e go bi like en tisha.
“Why yu dey look di small dirty wey dey yor broda eye, but yu nor dey si di big wood wey dey yor own eye.
How yu go take tell yor broda sey, ‘Broda, make I remove di dirty wey dey yor eye, but yu nor dey si di wood wey dey yor own eye? Yu wey dey pritend, make yu first komot di wood for yor eye, den yu go si well to fit remove yor broda own.’
“Bikos betta tree nor dey bear bad fruit and know bad tree dey bear good fruit,
bikos na fruit wey tree bear, naim pipol dey take know di kind tree wey e bi. Pipol nor dey plok fig or grape from shuku-shuku tree.
Wen pesin dey good, na di good tins wey dey inside am, dey make am bear good fruits, but bad pesin, na di bad tins wey dey inside am, dey am make bear bad fruits, bikos na from wetin full inside pesin mind, naim en mout dey tok.
“Why una dey koll mi, ‘Oga God’ and una nor dey do wetin I tell una?
Anybody wey kom meet mi and listin to my word kon do am; I go show una wetin di pesin bi like.
E bi like man wey dey build house, wey dig groun kon lay di foundashon on-top strong rock. Wen big wota rush kom, e nor go fit shake di house, bikos dem build am for betta rock.
But di pesin wey hear my word and e nor do am, e bi like man wey build house wey nor get strong foundashon. Wen big wota kom, di house go fall skata.”Afta Jesus tish di pipol all dis tins, e kon go Kapanaum.
For der, one Roman soja get one savant wey e like well-well, but di savant nor well and e nearly die.
Wen di soja hear about Jesus, e kon send some Jew eldas go meet am sey, make e kom heal en savant.
Wen dem si Jesus, dem beg am well-well sey, “E good make yu kom help am,
bikos e love awa pipol and e even build sinagog for us.”
So Jesus follow dem go. As Jesus near di house, di soja kon send some for en friends go meet am sey, “Oga God, nor trobol yorsef, bikos I nor big rish who yu go enter en house.
Na dis make mi nor waka kom meet yu, instead, make yu just give orda and my savant go well.
Bikos mi too get pipol wey big pass mi and I get di ones wey I big pass. If I tell one, ‘Go!’ E go-go and anoda one, ‘Kom!’ E go kom and if I tell my savant, ‘Do dis tin!’ E go do am.”
Wen Jesus hear dis, e sopraiz and belle sweet am, naim e look di pipol wey dey follow am kon tell dem, “I tell una true word, I neva si dis kind faith before, even for Israel.”
So, wen doz wey di soja send go back to di house, dem kon si sey di savant don well.
Afta, Jesus go one town wey dem dey koll Nain, en disciples with many pipol follow am.
Near di town gate, dem meet pipol dey karry one dead body go beri. Di man mama na widow and naim bi di woman only pikin, so plenty pipol from di town kon follow am.
Wen Jesus si di woman, e sorry for am kon tell am, “Make yu nor kry again.”
Den e waka go tosh di koffin and di men wey karry am kon stop. Jesus kon sey, “Yong man, get up!”
So di man get up kon start to tok. Jesus kon gi-am back to en mama.
Fear katch all of dem and dem kon dey praiz God sey, “Na big profet kom meet us so-o!” and “God don kom help en pipol!”
Di news about Jesus spread round Judea and all di place wey near der.
John disciples kon tell John about di tins wey dey happen. So e koll two of en disciples
kon send dem go ask Jesus sey, “Na yu bi di pesin wey wi dey espect, abi make wi wait for anoda pesin?”
Wen dem si Jesus, dem kon sey, “John di Baptist send us make wi ask sey, ‘Na yu bi di pesin wey wi dey espect, abi make wi wait for anoda pesin?’ ”
For dat same time, Jesus heal many pipol wey get difren sickness, pipol wey get evil spirit and pipol wey nor fit si, kon dey si.
So, Jesus ansa dem, make una go tell John wetin una don si and hear: “Blind pipol dey si, pipol wey nor fit waka before, dey waka, pipol wey get leprosy, dia body don klean, pipol wey nor dey hear, don dey hear naw, pipol wey don die, don wake-up and even poor pipol, don hear di Good News.
God go bless pipol wey nor dey doubt mi.”
Wen John messenjas don go, Jesus kon bigin tok to di pipol about John: “Wetin una go find for inside wildaness? Na grass wey breeze dey blow?
Wetin una go out go si? Na man wey wear fine klot? No! Bikos pipol wey dey wear fine klot and dey enjoy life, na king palis dem dey stay.
Wetin una go out go si? Na profet? Yes! I tell una, e even big pass profet.
Dis na wetin dem rite about am, “ ‘I dey send my messenja go yor front, wey go-go prepare yor road for yu.’
I tell una true word, among all di pipol wey woman born, nobody big rish John di Baptist, but di pesin wey small pass for God Kingdom, big pass am.”
(Naw, evribody wey hear dis tins, even di tax kollectors, know sey God dey do wetin dey rite, bikos John di Baptist, baptize dem.
But di Farisee pipol and di law tishas rijet wetin God plan for dem, bikos John nor baptize dem.)
How I won take tok about pipol wey dey for dis world naw?
Dem bi like shidren wey sidan for market dey tell each oda, “ ‘Wi play music for una, but una nor gri dance; wi sing beri song for una, but una nor gri kry.’
Wen John di Baptist kom, e nor chop food or drink wine, but una sey, ‘E get demon!’
But God Pikin kom, dey chop and drink and una sey, ‘Si am, long-trot, drunkard, na tax kollectors and sinnas bi en friend.’
But doz wey get wisdom, know sey evritin about am, na trut.”
One Farisee kon invite Jesus kom chop for en house, so Jesus enter di Farisee house kon sidan.
Den, wen one woman from dat town wey bi sina hear sey Jesus dey chop for di Farisee house, e kon bring one fine oil bottol, wey dey send well-well, kom.
E knee down for Jesus front dey kry and e kon dey wet Jesus leg with di tears from en eye. E klean Jesus leg with en hair kon kiss dem, den e pour di oil put.
Wen di Farisee wey invite Jesus si wetin dey happen, e kon tok for en mind sey, “If dis man na profet true-true, e for know sey dis woman wey dey tosh am so, na sina e bi.”
Jesus kon tell di Farisee, “Simon, e get wetin I won tell yu.” Simon kon sey, “Tisha, I dey listin.”
“E get one man wey get two savant wey dey owe am money, one dey hold am 5,000 and di oda one, five hundred.
Wen two of dem nor fit pay di money back, e kon sey make dem forget about di money. Afta dat, wish of dem go like di man pass?”
Simon ansa, “Na di one wey en money big pass.” Jesus kon tell am, “Wetin yu tok, korrect.”
Den Jesus look di woman kon ask Simon, “Yu dey si dis woman? I enter yor house, yu nor give mi wota wosh leg, but di woman don wosh my leg with en tears kon take en hair klean am.
Wen I enter yor house, yu nor kiss or greet mi as awa tradishon bi, but since I enter, dis woman neva stop to kiss my leg.
Yu nor pour oil for my head, but dis woman don anoint my leg with oil wey dey send well-well.
Make I tell yu, I don forgive dis woman en many sins, so en love don big well-well, but di pesin wey dem forgive small sin, en love go small.”
Den Jesus tell di woman, “I forgive yu all yor sins.”
But di pipol wey sidan dey chop with Jesus kon dey tell each oda, “Who bi dis man wey dey forgive sin?”
So, Jesus tell di woman, “Yor faith don save yu; make peace follow yu go.”Afta sometaim, Jesus kon travel go all di town and village dey prish di Good News about God Kingdom. Di twelf apostles
and some wimen wey Jesus drive evil spirit and difren sickness komot for dia body, go with am: Mary (wey dem dey koll Magdalin), wey Jesus drive seven demon komot for en body,
Joanna, Shuza wife (wey bi managa for Herod house), Susanna and many oda wimen wey dey use dia own money support Jesus and en disciples.
Many pipol gada round Jesus and some still dey kom from difren place, so e kon tell dem dis parabol:
“One man go plant seed for en farm. As e dey plant, some fall for road, pipol mash dem pass and birds kon chop dem.
Some wey fall for where stones dey kon grow and die, bikos wota nor dey dat groun.
Odas fall for where shuku-shuku dey and wen dem grow, di shuku-shuku grow too, kon shuk dem die.
But di ones wey fall for betta groun, grow kon bear pass hundred seed.” Den Jesus sey, “Anybody wey get ear, make e hear!”
Den en disciples ask am wetin di parabol mean.
Jesus ansa dem, “Una get di shance to know God Kingdom sekret, but dis oda pipol, na only parabol dem go take hear am, so dat “As dem dey look, dem nor go si and as dem hear, dem nor go undastand.
“Na wetin di parabol mean bi dis: Di seed na God word.
Di ones wey fall for road, na di pipol wey hear God word, but devil kon tif am from dia heart, so dat dem nor go bilive and God nor go save dem.
Di ones wey fall for where stones dey, na di pipol wey hear God word kon receive am with happiness, but dem nor get rut. Dem bilive small, but wen wahala kom, dem nor bilive again.
Di seeds wey fall for shuku-shuku, na di pipol wey hear God word, but wahala, plenty propaty and jolly-jolly for dis world kon shuk dem, so di fruit nor even ripe.
But di seeds wey fall for betta groun, na di pipol wey hear God word, hold am with betta mind, dey obey God and bear wahala, so dem kon bear plenty fruit.”
“Pesin nor go lite kandol kon take bucket kover am or hide am under bed, but e go put am for where pipol go si am wen dem enter di house.
Bikos e nor get wetin pipol hide naw, wey God nor go bring out and wetin dey sekret naw, God go bring am out for where lite dey.
So make una listin well-well, bikos pesin wey get, God go gi-am more, but pesin wey nor get, even di small one wey e tink sey e get, God go take am from en hand.”
Jesus mama and en brodas kom meet am, but dem nor fit go near am, bikos pipol plenty for der.
So pipol tell am, “Yor mama and brodas dey outside, dem won si yu.”
Jesus ansa, “My mama and brodas na pipol wey dey hear and obey God word.”
One day, Jesus and en disciples enter kenu, den e tell dem, “Make wi cross go di oda side for di river.” So dem kon go.
As dia kenu dey move for di wota, Jesus dey sleep, den strong breeze start to blow and dem kon dey fear, bikos wota dey enter di kenu.
Dem kon tell Jesus, “Oga God! Oga God! Na die wi dey so!” Jesus get up kon kommand di breeze make e stop and di wota wey rof before, stop and evriwhere kon kwayet.
Den Jesus ask dem, “Where una faith dey?” But dem dey fear and sopraiz dey tell each oda, “Wish kind man bi dis sef? Even breeze and wota dey obey am!”
Dem kon rish Gerasenes aria wey face Galilee.
As Jesus kom down from di kenu, one man wey get demon for di town kom meet am. E don tey wen dis man wear klot or stay inside house, but e dey stay for beri groun.
Wen e si Jesus, e fall for en front kon shaut, “Make yu leave mi! Jesus, God Pikin, Abeg yu, nor ponish mi!”
E shaut, bikos Jesus don first kommand di evil spirit make e komot for en body (bikos di evil spirit don disturb di man well-well and dem dey shain and guide am. But e dey break di shain and di demon go drive am go inside wildaness.)
Jesus ask am, “Wetin bi yor name?” E ansa, “Na Legion, bikos wi plenty inside am.”
Di demons kon beg Jesus make e send dem go inside di river.
Near di river, many pig dey togeda dey chop and di evil spirits beg Jesus make dem enter inside di pigs. So Jesus allow dem.
Di demons komot for di man body go enter di pigs and all of dem rush enter di river go die.
Wen di pipol wey dey keep di pigs si wetin happen, dem run go inside town bigin spread di news.
So pipol run kom si wetin dey happen and dem meet Jesus for der. Di man wey Jesus drive demon komot for en body, don well and e wear klot sidan near Jesus leg, so fear kon katch di pipol.
Pipol wey si wetin happen, tell di town pipol how Jesus heal di man wey get demon before.
Den all di pipol for Gerasenes and di aria wey near der, kon tell Jesus make e leave dem, bikos dem dey fear well-well. So Jesus and en disciples enter kenu kon komot for der.
Di man wey demon komot for en body beg Jesus make e follow am, but Jesus tell am,
“Make yu go yor house go tell dem wetin God don do for yu.” So di man kon go, dey tell pipol for di town wetin Jesus do for am.
Wen Jesus go back for di oda side for di river, pipol welkom am for der, bikos e don tey wey dem dey wait for am.
Den Jairus wey bi oga for di sinagog waka kom. E fall for groun near Jesus leg, dey beg am make e kom en house,
bikos e only dota wey don rish twelf years, dey die. As Jesus dey go di man house, pipol kon dey waka jam am anyhow bikos dem plenty.
One woman dey among dem wey don dey mestrate for twelf years naw, bikos nobody fit heal am.
E waka kom Jesus back kon tosh Jesus klot korna and at wons, di blood kon stop.
Den Jesus ask, “Na who tosh mi?” Wen evribody sey dem nor know, Pita kon tell Jesus, “Oga God, plenty pipol gada round yu and all of dem body dey tosh yu!”
But Jesus sey, “Somebody tosh mi, bikos pawa komot for my body.”
Wen di woman si sey e nor go fit hide again, e kom out dey shake kon fall for Jesus front. For evribody present, e tok wetin make am tosh Jesus and how e kon well at wons.
Jesus kon tell di woman, “My pikin, yor faith don heal yu. Make peace follow yu.”
As Jesus still dey tok, somebody run kom from Jairus house kon tell Jairus sey, “Yor pikin don die, so make yu nor worry di tisha again.”
But wen Jesus hear am, e tell Jairus, “Make yu nor fear, just bilive and yor pikin go well.”
Wen dem rish di house, Jesus nor let anybody follow am enter, escept Pita, John and James with di pikin papa and mama.
Evribody for der dey kry take body nak groun, but Jesus tell dem, “Make una nor kry, bikos di girl neva die, na sleep e dey sleep.”
Dem kon bigin laf am, bikos dem know sey di girl don die.
But Jesus whole di girl hand kon sey, “My pikin, get up.”
Naim di girl spirit enter di body back and e kon get up at wons. Den Jesus tell dem make dem give di pikin food chop.
Di papa and mama sopraiz well-well, but Jesus kommand dem make dem nor tell anybody wetin happen.Afta Jesus don koll di twelf disciples togeda, e give dem pawa and authority to drive demon and to heal pipol wey nor well.
Den e kon send dem go prish about God Kingdom and heal pipol wey nor well.
E tell dem, “Make una nor take walkin stik, bag, bread, money or estra klot follow body.
Make una stay for any house wey una enter until una komot for dat aria.
Anywhere wey dem nor welkom una, make una shake di san from una leg as una dey komot and dis go bi witness against dem.”
Di disciples kon travel go all di village dem, dey prish di Good News and heal pipol for evriwhere.
Wen Herod wey bi ruler hear about evritin wey dey happen, e konfuse, bikos some pipol sey John don wake-up from deat
and odas sey Elijah don appear, some still sey one old profet don wake-up.
Herod kon sey, “I orda make dem kut John head komot, but who bi dis one wey I dey hear all dis tins about so?” Bikos of dat, Herod kon try to find out more about Jesus.
Wen di apostles kom back, dem tell Jesus evritin wey dem don do. Den Jesus take only dem follow body go Betsaida.
But wen pipol know, dem kon follow Jesus and en disciples go der. E welkom dem, den tell dem about God Kingdom and e heal doz wey nor well.
Wen day don dey dark, di disciples kon tell Jesus, “Tell dis pipol make dem go, so dat dem go-go di village and farm wey near dis aria go fine food chop kon sleep for der, bikos dis place na wildaness.”
But Jesus ansa, “Make una give dem food chop.” Dem kon sey, “Na only five bread and two fish wi get, unless yu wont sey make wi go buy food for all of dem.”
(Di men wey dey der alone rish 5,000). Jesus tell en disciples, “Tell di pipol make dem sidan fifty-fifty.”
Di disciples do as Jesus tok and all di pipol kon sidan.
Den Jesus take di five bread and two fish, e look heaven, tank God, den e kon divide dem. E give di bread and fish to en disciples, make dem share am for di pipol.
Evribody chop beleful and wen dem gada di food wey remain, e full twelf basket.
As Jesus dey pray alone and en disciples dey near am, e kon ask dem, “Na who pipol dey tok sey I bi?”
Dem ansa, “Some sey yu bi John di Baptist, odas sey yu bi Elijah and odas still sey yu bi one old profet wey wake-up from deat.”
Den Jesus ask dem, “But who una tok sey I bi?” Pita kon ansa, “Yu bi di Mezaya wey God send.”
But Jesus warn dem well-well sey make dem nor tell anybody about am.
Den Jesus tell dem, “God Pikin go sofa many tins: di eldas, di priest oga dem and di law tishas go rijet am, dem go kill-am and afta three days, God go wake am up.”
So Jesus tell all of dem, “If pesin won follow mi, e must forget ensef, karry en cross evriday, dey follow mi.
Bikos anybody wey won save en life, go luz am and anybody wey luz en life bikos of mi, go save am.
Wetin pesin go gain if e get di whole world, but e luz en soul?
Anybody wey dey shame for mi and my word, Man Pikin go shame for am wen e go kom back for en glory and di glory wey en Papa and di angels get.
But I tell una true word, some pipol wey stand for here nor go die, before dem go si God Kingdom.”
One week afta Jesus tok all dis tins, e kon take Pita, John and James go on-top one mountin go pray.
As e dey pray, en face shange and en klot kon dey shine like lite.
At wons, Moses and Elijah kon dey tok with am.
As dem appear with glory, dem kon tell Jesus how e go sofa and die for Jerusalem, as dem rite for God word.
Pita and di odas wey dey with am dey sleep before, but at wons sleep komot from dia eye and dem si Jesus glory and di two men wey stand with am.
Den as Moses and Elijah won go, Pita kon tell Jesus, “Oga God, e good make wi stay here. Make wi build three tent, one for yu, one for Moses and one for Elijah.” (Pita nor even know wetin e dey tok.)
As e still dey tok, one kind kloud surround dem, fear kon katch di disciples, as Moses and Elijah enter di kloud.
One vois from di kloud kon sey, “Dis na my pikin wey I choose. Make una listin to am!”
Afta di vois don tok finish, Jesus kon dey alone for di place, but di disciples kwayet and dem nor tell anybody wetin dem si.
Di next day wen dem kom down from di mountin, many pipol kom meet Jesus.
Den one man among di pipol kry kom, “Tisha, Abeg yu, si my pikin, na-im bi di only boy wey I get!
Evil spirit dey worry am and e dey make am shaut. Di spirit dey shake am and foam dey komot for en mout. Di spirit nor gri leave am and e dey trobol am well-well.
Abeg yor disciples make dem drive di demon komot, but dem nor fit.”
Jesus kon tell dem, “Una wey dey do bad tins and nor gri bilive, how long I go stay with una?” Den e tell di man, “Bring yor pikin kom here.”
As di boy dey kom, di demon trow am for groun, e start to dey shake and foam kon dey komot from en mout. Den Jesus kommand di demon make e komot and e heal di boy, kon gi-am to en papa.
Den evribody wey dey der kon sopraiz as dem si God pawa. But as di pipol still dey sopraiz, Jesus kon tell en disciples,
“Make una nor forget wetin I won tell una, dem go sell God Pikin give human being.”
But dem nor undastand dis word, bikos God hide am from dem make dem for nor know wetin di word mean. Di disciples demsef dey fear to ask Jesus about di matter.
Di disciples kon dey ask demsef, “Who big pass among us for God Kingdom?”
Wen Jesus know wetin dem dey tok, e bring one small pikin near am
kon tell dem, “Anybody wey welkom dis small pikin bikos of mi, don welkom mi and anybody wey welkom mi, don welkom God wey send mi, bikos di pesin wey small pass among una, na-im big pass for God Kingdom.”
John tell Jesus, “Oga God, wi si one man dey drive demon with yor name and wi tell am make e stop, bikos e nor dey with us.”
Jesus kon ansa am, “Nor stop am, bikos anybody wey nor dey against us, dey awa side.”
Wen di time wey God go take Jesus go heaven don near, Jesus tink for en mind sey, e go-go Jerusalem.
E kon send messenjas go for front and dem enter one village for Samaria go prepare evritin before e go rish der,
but di villagers nor gri welkom am, bikos dem si sey, e won go Jerusalem.
Wen James and John si wetin happen, dem kon sey, “Oga God, yu wont make wi koll fire down from heaven kon kill dis pipol?”
But Jesus turn warn dem,
den en and dem kon go anoda village.
As Jesus dey go for road, one man kon tell am, “I won follow yu go anywhere wey yu dey go.”
Jesus kon tell am, “Rabbits get whole, birds get nest, but Man Pikin nor get anywhere to put en head!”
Jesus kon tell anoda man, “Make yu follow mi,” but dat one sey, “Oga God, make I first go beri my papa.”
Jesus kon tell am, “Make doz wey don die, beri who don die. But make yu go prish about God Kingdom.”
Anoda pesin kon sey, “Oga God! I go like to follow yu, but make I first go tell my family bye-bye.”
Jesus tell am, “Pesin wey put hand for dis work, den e kon dey look back, nor get part for God Kingdom.”Afta, Jesus choose seventy-two men kon send dem two-by-two go all di town and oda place where e won go leta.
E tell dem, “Di fruit wey dem won plok, plenty, but pipol wey go plok dem, nor plenty rish. Make una pray make di Oga God wey get di farm send workers kon gada en fruit.
Make una go! I dey send una like small-small sheep go meet wiked animal.
Make una nor take bag or shoe and nor greet anybody for road.
“Wen una enter any house, make una first sey, ‘Make peace dey dis house!’
If anybody wey wont peace dey der, una peace go stay with am, but if e nor dey, una peace go kom back to una.
Make una stay for dat house, chop and drink anytin wey dem give una, bikos anybody wey dey work, suppose to get en pay. Make una nor dey waka from one house go anoda.
“Wen una enter any town and dem welkom una, make una chop di food wey dem give una
and heal di pipol wey nor well for dat town, den tell di pipol wey dey der sey, ‘God Kingdom don kom meet una.’
But wen una enter any town and dem nor welkom una, make una go road kon sey,
‘Even di san for una town wey dey awa leg, wi shake am komot make e bi witness against una. But make una know sey: God Kingdom don kom meet una.’
I tell una true word, e go betta for Sodom for judgement day pass dat town!
“Korazin and Betsaida pipol, curse dey una head! Bikos if to sey na for Tyre and Sidon dem for do di mirakles wey dem do for una town, di pipol der for don turn from sin kom meet God since, dem for don sidan, wear sack-klot and put ashes for dia head kon dey beg God make E forgive dem.
But e go betta for Tyre and Sidon pipol pass una for judgement day!
Una Kapanaum pipol, una tink sey God go just karry una go heaven? No, E go trow una for hell-fire.”
Jesus tell en disciples, “Anybody wey listin to una, don listin to mi and anybody wey rijet una, don rijet mi and God wey send mi.”
Di seventy-two men kon kom back with happiness, dey sey, “Oga God, even demons dey obey us wen wi kommand dem with yor name!”
Jesus tell dem, “I si Satan wen e fall like tunda-lite from heaven.
Make una listin, I don give una pawa to waka on-top snake and skorpion and to ovakom all di enemy pawa, so nor-tin go fit wound una.
Make una nor only dey happy sey evil spirit dey obey una, instead make una happy sey God rite una name for heaven.”
For dat time, di Holy Spirit kon make Jesus dey happy, so e kon sey, “I praiz yu, Papa wey bi Oga God for heaven and eart, bikos yu don hide dis tins from pipol wey get sense and wise, but yu show dem to yor shidren. Yes, Papa, na so yu wont make e bi.
“My Papa don give mi evritin. Nobody know who di pikin bi escept di Papa and nobody know who di Papa bi escept di pikin and pipol wey di pikin choose to show.”
Den Jesus kon face en disciples tell dem small-small, “God don bless di pesin wey en eye si wetin una dey si so-o-o!
I tell una true word, ‘Many profets and kings don try to si wetin una dey si so, but dem nor fit si am and dem don won hear wetin una dey hear so, but dem nor fit hear am.’ ”
One man wey sabi di law well-well kon get up test Jesus, “Tisha, wetin I go do to take get life wey nor dey end?”
Jesus kon ask am, “Wetin yu undastand about Moses Law?”
Di man ansa, “Make yu love God yor Oga God with all yor heart, yor soul, yor pawa and mind, den love yor neighbour as yu love yorsef.”
Jesus kon tell am, “Yor ansa korrect, make yu do dem and yu go get korrect life.”
But di man won show sey en know well-well, so e kon ask Jesus, “Who bi my neighbour?”
Jesus tell am dis story, “One man dey travel from Jerusalem go Jeriko and tif kon attack am for road, dem naked am, beat am till e nearly die, den kon waka leave am.
Afta, one priest dey pass der, wen e si di man, e waka pass for di oda side for di road.
Na so too, one worker for di temple still waka rish where di man dey, but e waka pass di oda side for di road.
But one Samaria man wey dey travel for dat road kon rish where di man dey, as e si di man, e sorry for am.
E waka go meet di man kon rob wine and olive oil for en sore and bandage am. Den e put di man on-top en horse kon karry am go one hotel and e kare for am dat nite.
Di next day, di Samaria man give di hotel manaja two silva koins kon tell am, ‘Make yu kare for dis man, wen I kom back, I go pay yu any estra money wey yu spend.’ ”
Jesus kon ask di man wey e dey follow tok sey, “Among dis three men, wish one yu tink sey bi neighbour to di man wey tif attack?”
Di man wey sabi di law well-well kon ansa, “Na di one wey kare for di man.” So, Jesus kon tell am, “Make yu go do di same tin too.”
As Jesus and en disciples still dey travel, dem rish one village and one woman wey en name bi Marta kon welkom dem for en house.
Mary, wey bi Marta sista, sidan near Jesus leg dey listin to wetin e dey tish.
But Marta nor happy, bikos of all di work wey e dey do, so e meet Jesus kon sey, “Oga God! Si, my sista don leave all di work for mi. Abeg, tell am make e kom help mi.”
Jesus ansa am, “Marta! Marta! Yu dey too wahala yorsef about many tins,
na only one tin dey important and Mary don choose di korrect tin and nobody go fit take am from am.”One day Jesus dey pray for one place. Wen e pray finish, one of en disciples kon tell am, “Oga God! Make yu tish us how to pray, just as John tish en disciples.”
So Jesus tell dem, “Wen una dey pray, make una sey: “ ‘Awa Papa wey dey for heaven, wi greet yu, Make yor kingdom kom.
Give us di bread wey wi go chop today,
Make yu forgive us awa sins, as wi dey forgive doz wey do us bad. Nor let us enter temptashon.’ ”
Den Jesus tell dem, “Like sey one of una go meet en friend for mid-nite sey, ‘My friend, abeg give mi three bread,
bikos one of my friend wey dey travel stop for my place and I nor get anytin to gi-am chop.’
“Den yor friend kon ansa from inside house, ‘Make yu nor disturb mi. I don lock my door and mi and my shidren dey sleep. I nor go fit get up give yu anytin naw.’
I tell yu true word, even if di man inside, nor won get up bikos yu bi en friend, e go get up give yu anytin wey yu wont, bikos yu nor let am rest.
“So, I tell yu true word: Make yu ask and God go give yu, find and yu go si wetin yu dey look for, make yu nok and di door go open for yu.
Bikos pesin wey ask, go get, pesin wey find, go si wetin e dey find and di pesin wey nok, di door go open for am.
“Wish of una wey bi papa go give en pikin snake, if e ask for fish?
Or if di pikin ask for egg, una go gi-am skorpion?
Since una fit give una pikin good tins as una bad rish, wot of una Papa for Heaven wey go give di Holy Spirit to anybody wey ask am?”
One day, Jesus kon drive demon wey dey make pesin nor fit tok komot for one man body. Wen di demon don komot, di man bigin tok and di pipol sopraiz well-well.
But some among dem sey, “Belzibub wey bi demon oga, na en pawa Jesus dey use take drive demons.”
But oda pipol kon dey ask for sign from heaven, bikos dem won test Jesus.
Jesus know wetin dey dia mind, so e tell dem, “Any kingdom where pipol dey fight each oda nor go last and family wey divide, go fall.
So, if Satan kingdom divide, how en kingdom go take last? I dey ask una dis tin, bikos una dey sey na Belzibub pawa I take dey drive demons.
If na Belzibub pawa I take dey drive demons, den na wish pawa una pikin dem dey use? So, na una pikin go judge una.
But if na God pawa I take dey drive demon komot, den God Kingdom don rish where una dey.
“Wen pesin wey get pawa ready well-well guide en own house, all en tins go dey save.
But wen pesin wey get pawa pass am attack and win am, di pesin go karry all di tins wey di man take dey protet ensef kon divide di propaty wey remain.
“Anybody wey nor dey with mi, dey against mi and anybody wey nor dey work with mi, dey work against mi.
“Wen evil spirit komot for pesin body, e go dey waka anyhow, dey fine where e go rest. But wen e nor si, e go tell ensef, ‘Make I go back to di house wey I from komot.’
But wen e kom back, kon si sey dem don swip evriwhere klean, arrange am and nobody dey der,
e go-go bring seven oda spirits wey wiked pass am join ensef and dem go stay for der, so di pesin kondishon go worse pass as e bi before.”
As Jesus tok dis tins, one woman for der kon shaut, “God go bless di belle wey born yu and di breast wey yu sok!”
Den Jesus sey, “Pipol wey hear God word and do wetin e tok, na dem God don bless!”
As pipol dey plenty more-more, Jesus kon sey, “Pipol wey dey dis world naw wiked well-well; dem dey look for sign, but God nor go show dem any sign, escept di tin wey happen for Jonah time.
Just as Jonah bi profet for Nineveh pipol, na so Man Pikin go bi sign for di pipol wey dey dis world naw.
For Judgement Day, Sheba Kween go bear witness against pipol wey dey dis world naw and God go kondemn dem, bikos di kween travel from far place kom hear di wise tins wey Solomon tish. But naw, pesin wey big pass Solomon dey here!
For Judgement Day, na so too Nineveh pipol go bear witness against pipol wey dey dis world naw, bikos dem turn from sin kom meet God wen Jonah prish give dem. But naw, pesin wey big pass Jonah dey here.”
“Nobody dey lite lamp put for under basket or for where pipol nor go fit si am, but dem go put am for where pipol go si am wen dem enter di house.
Na eye bi di lamp wey body get. If yor eye well, lite go full yor whole body, but wen yor eye nor well, na darkness go full yor body.
So make sure sey wetin dey inside yu, na lite, nor bi darkness.
If lite full yor body and darkness nor dey inside at-all, e go shine well-well like wen lamp dey shine for yor face.”
As Jesus dey tok, one Farisee koll am kom en house kon chop, so Jesus go sidan for where dem go for chop.
Di Farisee sopraiz well-well wen e si sey Jesus nor first wosh- hand, before e bigin chop.
But Jesus tell am, “Una wey bi Farisee pipol dey wosh outside cup and plate, but inside una belle, long-trot and wikedness full am.
Una bi fool! Nor bi God wey make di outside still make inside?
But make una from una heart give to pipol wey nor get, so dat evritin go dey klean for una.
“Curse dey una head! Una wey bi Farisee pipol! Una dey give God one out of evry ten tins wey una get! But una dey forget pipol wey nor get.
“Curse dey una head! Una wey bi Farisee pipol! Una dey won sidan for betta chair for sinagog and una dey like make pipol dey greet una for market.
“Curse dey una head! Una bi like grave wey pipol dey mash pass and dem nor know sey na grave.”
One man wey know di law well-well kon ansa, “Tisha, yu dey curse us as yu dey tok like dis so o-o.”
But Jesus ansa am, “Curse dey una head! Una wey know di law well-well! Una karry heavy load put for pipol back and una nor won even take hand tosh di load!
“Curse dey una head! Una dey build profets grave, di profets wey una grand-grand papa kill.
Dis show sey una support di tins wey una grand-grand papa dem do, bikos dem kill di profets and una build dia graves!
Na dis one make God tok with en wisdom sey, ‘I go send profets and apostles go meet dem and dem go sofa and kill some among dem.’
So di profets blood wey dem don kill since di world start, di pipol wey dey dis world naw, go take dia head karry am.
From wen dem kill Abel go rish di time wen dem kill Zekaraya for di altar inside di temple, dia blood dey dis pipol head and God go judge dem.
“Curse dey una head! Una wey know di law well-well! Una don seize di key wey dey make pipol know di trut! Since una nor gri enter, una nor wont make oda pipol enter too.”
Wen Jesus komot from der, di pipol wey know di law well-well and di Farisee pipol kon dey vex, so from dat time, dem kon bigin ask Jesus yeye kweshon about many tins
and dem kon dey plan, so dat dem go fit find word for en mout, wey dem go take hold am.Plenty pipol gada around Jesus kon dey waka jam one anoda, so Jesus kon tell en disciples, “Make una shine una eye well-well, bikos of di Farisee pipol wey dey pritend.
Anytin wey pipol hide naw, go kom out for publik and anytin wey dey sekret naw, God go bring am out.
So anytin wey pesin do for darkness, go kom out for lite and anytin wey pesin tok for sekret, pipol go shaut am from on-top house.
“I tell una wey bi my friends, make una nor fear pipol wey fit kill pesin, but dem nor fit do pass dat.
But make I tell una who una must fear: Make una fear di Pesin wey get pawa to trow una inside hell-fire afta E don kill una. Yes, I tell una true word, na-im una must fear!
Nor bi two koins dem dey sell five sparo bird? But God nor dey forget any one among dem.
Si, God know di nomba of hair wey dey una head. So make una nor fear, bikos una betta pass many sparo bird.
“I tell una true word, anybody wey stand up for publik sey en know mi, mi too go stand up for am for where God angels dey.
But pesin wey rijet mi for where pipol dey, mi too go rijet am for where God angels dey.
And anybody wey tok bad about Man Pikin, God go fit forgi-am, but pesin wey tok bad about di Holy Spirit, God nor go forgi-am.
“Wen dem karry una go sinagog or go meet govnors and pipol wey get pawa to judge una kase, make una nor worry about how una go defend unasef or wetin una go tok,
bikos di Holy Spirit go tell una wetin to tok, wen dat time rish.”
Den one pesin among di pipol kon sey, “Tisha, tell my broda make e divide di propaty wey awa papa die leave for us.”
But Jesus ask am, “My friend, na who make mi judge for una two matter?”
Den Jesus tell dem, “Make una guide against long-trot, bikos nor bi wetin pesin get for dis life go save am.”
So Jesus kon tell dem one parabol: “One rish man plok plenty food from en farm,
so e kon tink for en mind sey, ‘Wetin I go do naw? Bikos I nor get anywhere to keep all dis food wey I plok so.’
“Den di man sey, ‘I know wetin I go do: I go skata my stores kon build new big-big one wey I go keep all my food and oda tins wey I plok.
Den I go tell mysef, “Yu get plenty food wey go last yu for many years, so make yu go sleep, chop and drink, dey enjoy yorsef!” ’
“But God kon tell di man, ‘Yu bi fool! Dis nite, yu go die, den who go kon get all dis tins wey yu don gada for yorsef?’
“Na so e go bi with pesin wey dey gada money keep for ensef, but en heart nor dey with God.”
Jesus tell en disciples, “Naw I dey tell una, make una nor worry about una life, wetin una go chop or klot wey una go wear for body.
Bikos life good pass food and awa body betta pass klot.
Make una tink how birds bi: Dem nor dey plant or plok, dem nor get where dem dey keep food put, but God dey give dem food chop. If God dey kare for dem, wot about una wey betta pass dem?
Wish of una go fit add one hour join en life, bikos e dey worry?
So, if una nor fit do dis simpol tin, why una dey worry about di odas?
“Make una tink of how flowers dey grow: Dem nor dey work or make klot for demsef. But I tell una true word, even Solomon for all di glory wey e get, nor dress fine rish flowers!
If God dey dress flowers wey dey today and pipol go kut am trow for fire tumoro, dat God nor go fit kare for una? Una faith small well-well o-o!
Make una nor dey worry about wetin una go chop or drink.
Na bikos of all dis tins, pipol wey nor know God dey worry demsef, but una Papa for heaven know sey una nid dem.
Instead, make una first struggol to enter God Kingdom and God go give una all di oda tins.
“Make una nor fear, una wey bi small sheep, bikos una Papa go happy to give una di kingdom.
Make una sell evritin wey una get and give di money to poor pipol. Bag wey nor go tear, make una take am gada betta tins for heaven, where tif nor go fit rish and siti-siti nor go fit spoil dem.
Bikos na where yor propaty dey, na der yor heart go dey too.
“Make una ready to serve God and make una lite dey shine evritime.
Make una bi like pipol wey dey wait for dia oga to kom back from party, so dat wen e nok, una go kwik open door for am.
Di savant wey en oga go kom back kon meet am dey work, make e happy well-well bikos di oga go prepare ensef make e for serve di savant food for tabol.
Make doz savant happy well-well, even if di oga kom for nine or three oklok for nite kon si sey dem neva sleep.
But make una know sey, if di owner of di house know wen tif dey kom, e nor go let di tif break enter en house.
Una must dey ready too, bikos Man Pikin go kom wen nobody dey espect am.”
Den Pita ask am, “Oga God, na only wi yu dey tell dis parabol, abi na evribody?”
Jesus ansa, “Who bi di manaja wey get sense and nor dey do wayo? Na pesin wey di oga put make e kare and give di oda savants dia food for di rite time?
Di savant wey en oga kom back kon meet am dey do en work, make e happy well-well.
I tell una true word, di oga go sey make e kare for all en propaty.
But if dat savant tink for en mind sey, ‘My oga go tey small and e bigin beat di oda savants, weda na man or woman; e kon dey chop, dey drink anyhow,
den di oga kon kom back for di day wen di savant nor tink sey e go kom. Di oga go ponish di savant kon lock am for where dem dey keep wiked pipol.’
“Di savant wey know wetin en oga wont and e nor do am, dem go flog am well-well.
But di savant wey nor know wetin en oga wont and e do tins wey go make dem flog am, dem go flog am small. Pesin wey God give plenty tins to, E go ask plenty tins from am and di ones wey God give plenty, E go ask doubol from dem.”
“I bring fire kom dis world and I wish sey di fire don dey katch!
E get one baptizim wey dem go baptize mi and my mind nor go fit rest until e happen!
Una tink sey na peace I bring kom dis world? No, I kom divide una!
From naw go, family wey bi five go divide, three go dey against two, two go dey against three.
Papa go dey against en son and son go dey against en papa, mama go dey against en dota and dota go dey against en mama, husband mama go dey against en pikin wife and wife go dey against en husband mama.”
Jesus tell di pipol, “Anytime una si sey di kloud dey go west, una dey know sey, heavy rain won fall and true-true, e go fall.
And wen una si breeze dey blow from east, una go sey, ‘Heat go dey today’ and na so e go bi.
Una wey dey pritend! Una fit tok how di weda go bi, but why una nor fit tok wetin dey happen so?”
“Why una nor dey tok wetin dey good for pipol to do?
If yu and pesin get kase and una dey go kourt, make yu try setol with am for road, so dat e nor go drag yu go meet di judge, wey go give yu to sojas and dem go trow yu inside prison.
I tell una true word, yu nor go komot for der until yu pay all di money wey yu dey whole!”Some pipol wey dey der wen Jesus dey tok kon tell am how Pilate kill some Galilee pipol kon mix dia blood with dia sakrifice.
Jesus ansa dem, “Una tink sey na doz Galilee pipol sin pass evribody, bikos dem sofa all dis tins?
I tell una true word, nor bi so e bi! Unless una turn from sin kom meet God, all of una go die too!
Doz eighteen pipol wey die wen towa fall for dia head for Siloam, una tink sey na dia sin big pass for Jerusalem?
I tell una true word, nor bi so e bi! Unless una turn from sin kom meet God, all of una go die too!”
Jesus tell dem dis parabol, “One man plant fig tree for en farm, so e kon dey look for fruit from di tree, but e nor si.
Naim e kon tell doz wey dey wosh di farm sey, ‘Since three years naw, I dey fine fruit for dis tree, but wen I look, I nor dey si. So, make una kut am down! Why wi still let am dey take space?’
But di farmer ansa, ‘Oga God, still leave am for dis year make I put fertaliza,
Den if e bear fruit next year, wi go leave am, but if e nor bear, yu fit kut am trowey.’ ”
Wen Jesus dey tish for one sinagog for Sabat Day,
one woman wey evil spirit bend en body for eighteen years dey der.
Wen Jesus si am, e koll di woman kon tell am, “Woman, yu don free from yor trobol.”
Jesus tosh di woman and at wons, en body kon strait and e start to praiz God.
But di oga for di sinagog vex sey Jesus heal pesin for Sabat Day, so e kon tell di pipol, “Wi get six days wen pipol suppose work, so make una kom make dem heal una for doz six days, but nor bi for Sabat Day.”
Den Jesus ansa am, “Yu wey dey pritend! Una nor dey luz una melu or donkey from rope go drink wota for Sabat Day?
So make I nor free dis woman wey bi Abraham pikin, wey dey Satan prison for eighteen years, bikos today na Sabat Day?”
Wen Jesus tok dis tin, shame katch all en enemies, so di pipol kon dey happy, bikos of wetin Jesus dey do.
Jesus ask di pipol, “Wetin God Kingdom bi like? How I won take diskribe am?
E bi like mustard seed wey pesin plant for en farm. Di seed grow kon turn to big tree and birds build dia house for di tree.”
Jesus tok again sey, “Wetin I go tok sey God Kingdom bi like?
E bi like yist wey woman mix with three basket of flower so dat di bread go raiz.”
Jesus travel pass some town and village kon dey tish as e dey go Jerusalem.
Somebody kon ask am, “Oga God, na only few pipol God go save?” Jesus tell dem,
“Make una struggol well-well so dat una go fit pass di small door, bikos many pipol go try to enter God Kingdom, but dem nor go fit.
If di Oga God wey get di house go lock di door, una go stand for outside dey nok and beg sey, ‘Oga God, make yu let us enter!’ “But e go ansa, ‘I nor know where una from kom.’
“Den una go sey, ‘Wi chop and drink with yu and yu tish for awa town too.’
“But e go sey, ‘I nor know where una from kom! Make una nor near mi, una bi wiked pipol!’
“Una go kry dey grind tit wen una si Abraham, Isaak, Jakob and all di profets inside God Kingdom, but God go trow una for outside.
Pipol go from east, west, nort and sout kon sidan for di party for God Kingdom.
Den doz wey bi last, go bi first and doz wey bi first, go bi last.”
Dat time, some Farisee pipol kom meet Jesus tok sey, “Run komot for here, bikos Herod won kill yu.”
But Jesus tell dem, “Make una go meet dat yeye man tell am, ‘Si, for today, tumoro and next tumoro, I go still dey drive demons dey heal pipol, until my work go finish.’
But for today, tumoro and next tumoro, I go-go my way, bikos e nor fit happen sey dem go kill profet outside Jerusalem.
“Jerusalem pipol! Jerusalem pipol! Una wey kill profets and stone pipol wey God send kom meet una! E don tey wey I won gada una shidren as fawol dey gada en pikin under en feada, but una nor gri!
Make una look, una shidren don skata! And I tell una true word, una nor go si mi again until una go sey, ‘God don bless di pesin wey kom with en name!’ ”For one Sabat Day, wen Jesus go chop for one Farisee oga house, di pipol kon dey look am,
bikos one man wey en hand and leg swell-up, stand for en front.
Jesus kon ask di pipol wey sabi di law well-well and di Farisee pipol sey, “E dey rite to heal for Sabat Day?”
Dem nor tok anytin. Naim Jesus hold di man, heal am kon sey make e dey go.
Den Jesus tell dem, “If any of una get pikin or melu wey fall inside well for Sabat Day, una nor go kwik-kwik draw am kom out?”
But dem nor fit ansa.
Wen Jesus si how di pipol wey dem invite dey rush to sidan for betta chair, e kon tell dem one parabol:
“Wen dem invite yu go party, nor rush go sidan for betta chair, bikos di pesin wey dey do di party fit don invite pesin wey big pass yu.
Den di pesin wey invite two of una go tell yu, ‘Get up make dis man sidan.’ Den with shame, yu go-go sidan for back.
But wen dem invite yu, make yu sidan for back chair, so dat wen di pesin wey dey do di party si yu, e go sey, ‘My friend, kom sidan for dis betta place for front.’ Den all di pipol wey dey follow yu chop, go give yu respet.
Anybody wey dey karry body up, dem go bring am down and anybody wey put en body for groun, dem go karry am up.”
Jesus still tell di man wey invite am, “Wen yu dey do party, nor invite yor friends, brodas, rilashons and neighbours wey get money, so dat wen dem dey do dia own party, dem go invite yu too.
Instead wen yu dey do big party, make yu invite poor pipol, pipol wey dia leg or hand kut komot, pipol wey nor fit waka and pipol wey nor dey si.
Den, God go bless yu, bikos dem nor go fit pay yu back, but na God go pay yu wen E go raiz en pipol from deat; di pipol wey do wetin E like.”
Wen one of di pipol for di party hear wetin Jesus tok, e kon tell Jesus, “God don bless evribody wey go chop for di party for en kingdom!”
But Jesus tell am, “One man do big party kon invite many pipol kom.
Wen di party time rish, e kon tell en savant make dem go tell evribody wey e invite sey, ‘Make una kom, bikos evritin don ready.’
“But all of dem kon dey komplain one-by-one. Di first one sey, ‘I just buy land and I won go si am. Abeg, make yu nor vex.’
“Anoda one sey, ‘I just buy ten melu and I dey go look how dem bi. Abeg, make yu nor vex.’
“Di last one kon sey, ‘I nor go fit kom, bikos I just marry new wife.’
“So di savant kom back kon tell en oga evritin wey dem tok. Di oga vex well-well kon tell di savant, ‘Make yu go all di street and korna-korna wey dey dis town, go bring poor pipol: pipol wey dia leg or hand kut komot and pipol wey nor fit waka kon di party.’
“Afta, di savant sey, ‘Oga God, I don do wetin yu tok and di party neva still full.’
“So di oga tell di savant, ‘Make yu go main road and enter evriwhere for di aria, tell pipol make dem kom, so dat my house go full.’
Bikos I tell yu, nobody among doz pipol wey I first invite, go taste my food!”
Plenty pipol dey waka follow Jesus for road, so e turn look dem kon sey:
“If anybody kom meet mi and e nor love mi pass en papa, mama, wife, pikin, brodas and sistas, even en ownsef, e nor go fit bi my disciple.
Anybody wey nor gri karry en cross follow mi, nor fit bi my disciple.
“Wish of una wey won build big house, nor go first kakulate weda di money wey e get go rish to finish am?
If e nor do so, wen e don lay di foundashon and e nor fit finish di house, evribody wey si wetin happen, go kon dey laf am.
Dem go sey, ‘Dis man start to build house and e nor fit finish am!’
“Abi wish king wey won go fight anoda king, nor go first sidan tink weda di 10,000 men wey e get go fit fight di 20,000 wey di oda king get?
If e si sey e nor go fit win, e go send messenja wen di oda king still dey far, go ask am how dem go take setol.
Like dis too, nobody fit bi my disciple if e nor komot en mind from evritin wey e get.
“Salt good, but if e nor get taste, how dem go fit make am sweet again?
Pipol nor go fit use am do anytin, na trowey dem go trowey am. Anybody wey get ear, make e hear wetin I dey tok!”Anytime Jesus dey prish, tax kollectors and sinnas dey kom listin to am.
But di Farisee pipol and di law tishas dey komplain sey, “Dis man dey follow sinnas chop.”
So, Jesus kon tell dem dis parabol:
“If yu get hundred sheep and one lost, yu nor go leave di ninty-nine wey remain go find dat one till yu si am?
Den wen yu si am, yu go karry am for shoulder, dey happy.
Wen yu rish house, yu go koll yor friends and neighbours sey, ‘Make una kom follow mi happy, bikos I don si my sheep wey lost before.’
I tell una true word, na so happiness dey for heaven wen one sina turn from sin kom meet God, pass ninty-nine good pipol wey don already dey with God.
“Or, if one woman get ten koins and one lost, wetin e go do? E nor go lite lamp, swip di whole house until e si am?
Wen e don si am, e go koll en friends and neighbours gada kon sey, ‘Make una kom follow mi happy, bikos I don si my money wey lost before.’
I tell una true word, na so God angels dey happy, wen one sina turn from sin kom meet God.”
Den Jesus sey, “One man dey wey get two sons.
Di yonga one kon tell en papa, ‘Give mi my own share for awa propaty.’ So en papa kon gi-am.
“Afta sometaim, di yong boy karry evritin wey e get travel go one far kountry kon waste all en money for yeye life.
Wen e don finish all wetin e get, e nor si anytin to chop, bikos honga dey for dat kountry, so e kon dey sofa.
E kon dey work for one man for der, di man dey send am go en farm go give pig food.
Di honga kon make am dey won chop di food wey di pig dem dey chop, bikos nobody gi-am food.
“But wen en eye klear, e kon sey, ‘All my papa workers get food wey dem nor fit chop finish, but hongry don nearly kill mi for here!
I go get up go meet my papa tell am, “Papa I don sin against heaven and against yu.
I nor rish make dem koll mi yor pikin again. Make yu take mi as yor worker.” ’
So e get up kon go meet en papa. “But wen en papa si am dey kom from far, e sorry for am, run go meet am, hold am near body kon kiss am.
“Den di pikin tell am, ‘Papa, I don sin against heaven and yu. I nor rish make dem koll mi yor pikin again. Make yu take mi as yor worker.’
“But di papa koll en savants kon tell dem, ‘Make una bring di best klot, ring and shoe and make una wear dem for my pikin.
Den, make una go take di melu wey fat pass, kill-am make wi do party,
bikos dis my pikin die before, but naw, e don kom back to life, e lost before, but naw, I don si am!’ So di party kon start.
“By dat time, di senior son dey kom from farm where e go work. Wen e don near house, e kon dey hear music and si pipol dey dance.
So e koll one savant kon ask am, ‘Wetin dey happen?’
Di savant ansa, ‘Yor broda don kom back and yor papa don kill di melu wey fat pass, bikos e kom back well and nor-tin bad happen to am.’
“Di senior broda kon dey vex and e nor gri enter house, so en papa kon beg am make e enter.
So, e tell en papa, ‘Si, all dis many years I dey work like slave for yu and e nor get anytime wey I disobey yu, but yu neva give mi even one small goat make I do party with my friends.
But wen dis yor pikin kom back afta e don waste all yor money with ashawo, yu kon kill di melu wey fat pass for am!’
“Den di papa tell am, ‘My pikin, yu always dey here with mi and evritin wey I get na yor own.
But e good make I do party, bikos yor broda die before, but naw, e don kom back to life, e lost before, but naw, wi don si am.’ ”Jesus tell en disciples, “E get one rish man wey hear sey en manaja dey waste en money.
So e koll di manaja kon tell am, ‘I nor like wetin I dey hear about yu. Make yu go rite how yu take dey spend all my money, bikos yu nor go bi my manaja again.’
“Den di manaja tell ensef, ‘Wetin I go do naw? My oga won sak mi and I nor strong rish to dig and na shame for mi to go beg.
I know wetin I go do, so dat wen my oga sak mi, I go get friends wey go welkom mi for dia house.’
“So e gada all di pipol wey dey hold en oga money. E kon ask di first one, ‘How mush yu dey whole my oga?’
“Di man ansa, ‘One hundred gallon olive oil.’ Di manaja kon sey, ‘Take dis paper, sidan kwik-kwik make yu rite fifty.’
“Den e ask anoda one, ‘How mush yu dey whole?’ “Di sekond man sey, ‘1,000 basket for wheat.’ “Di manaja tell am, ‘Take dis paper, make yu rite eight hundred.’
“Di oga praiz di wayo manaja, bikos of di wayo sense wey e use. Bikos dis world pipol sabi use dia wayo sense for business pass pipol wey dey for lite.
So I tell una true word, make una use una money well, so dat una go make friends for unasef and wen di money finish, God go welkom una for en kingdom wey go dey forever.
“Anybody wey fit handle small tins, go fit handle big tins too and anybody wey do wayo for small tins, go still do wayo for big ones too.
If pipol nor trust yu with money for dis world, God nor go fit give yu en rishis for heaven.
And if pipol nor fit trust yu with dia propaty, na who go give yu yor own?
“No savant go fit serve two oga, bikos e must hate one kon love di oda one, or e go serve one with all en body dan di oda one. So, yu nor go fit serve God and money for di same time.”
Wen di Farisee pipol (wey like money) hear dis one, dem kon dey take Jesus make yeye.
But Jesus tell dem, “Na una dey make unasef good for pipol eye, but God know una heart. Bikos wetin human being value well-well, naim God nor like.
“Moses Law and di tins wey di profets rite, naim pipol dey follow, before John di Baptist kom. But since e kom, dem don dey prish di Good News about God Kingdom and evribody won force ensef enter.
E betta make heaven and eart vanish, dan make even di small-small laws dey yuzles.
“Any man wey drive en wife, den marry anoda woman, don kommit adultery and di man wey marry woman wey leave en husband, don kommit adultery too.”
“E get one rish man wey dey wear dear-dear klot and e dey enjoy life evriday.
But for en gate, one poor man wey en name bi Lazarus and sore full en body, liedan for der,
e dey wait to chop wetin fall from di rish man tabol. Dogs sef dey kom lick di sore for en body.
“Di poor man kon die and angels karry am go where Abraham dey. Di rish man still die too and dem beri am.
As di rish man dey for hell-fire dey sofa, e kon look up si Abraham for far with Lazarus for en korna.
Naim e shaut, ‘Papa Abraham, make yu sorry for mi, abeg send Lazarus make e put en finger for wota kon tosh my mout, bikos I dey sofa inside dis fire.’
“But Abraham ansa, ‘My pikin, remember sey wen yu dey alive, yu dey enjoy good tins, but Lazarus nor enjoy at-all. But naw, e dey enjoy for here and yu dey sofa for der.
Nor bi only dat one sef, but dem block di centre, so dat pipol wey won cross from here go meet una, nor go fit and nobody go fit from una side cross kom meet us.’
“So di rish man kon sey, ‘Abeg yu papa, make yu send Lazarus go my papa house for di world,
(bikos I get five brodas), so dat e go warn dem, make dem nor for kom sofa for dis place.’
“But Abraham ansa, ‘Moses and di profets dey with yor brodas for di world, so make dem listin to dia word.’
“Di rish man kon sey, ‘No, sir! But if pesin wey don die go meet dem, dem go turn from sin kom meet God.’
“Abraham ansa am, ‘If dem nor gri listin to Moses and di profets, dem nor go still listin, even if pesin wey don die go back go meet dem.’ ”Jesus tell en disciples, “Tins wey go make pipol kommit sin must happen, but e go bad well-well for di pesin wey go make dem happen!
E betta make dem tie big stone for di pesin neck, trow am for river, dan sey e make any of dis small-small wons kommit sin.
Make yu shine yor eye! “If yor broda sin, make yu tell am. If e turn from sin kom meet God, den, make yu forgi-am.
Even if e sin against yu seven times for one day and e kon tell yu seven times sey, ‘I don shange’, yu must forgi-am.”
Di disciples kon tell Jesus, “Wi beg! Make yu make awa faith strong.”
Jesus ansa, “Even if una faith small like mustard seed, una go fit tell dis big tree sey, ‘Make yu komot from here go enter river’ and e go obey una.
“Wish of una go tell en savant wen e kom from farm afta e don feed di sheep and melu finish sey, ‘Kom sidan, make yu follow mi chop’?
No! Instead una go tell am, ‘Prepare my evening food and serve mi, make I chop and drink. Wen I don finish, yu fit go chop yor own.’
Di oga nor go tank di savant sey e do wetin e send am, abi e go do so?
Na so too e go bi with una. Wen una don do all wetin dem send una, make una sey, ‘Na savant wi bi, wi nor rish make dem praiz us, bikos wi just do wetin wi suppose to do.’ ”
As Jesus dey go Jerusalem, e kon pass di place wey divide Samaria and Galilee.
As e dey enter one village, ten men wey get leprosy meet am for road. Dem stand for far,
kon dey shaut, “Oga God Jesus! Wi beg, make yu sorry for us.”
Wen Jesus si dem e kon sey, “Make una go show unasef to di priests.” And as dem dey go for road, dia body kon well.
Wen one of dem si sey e don well, e kon turn back dey shaut dey praiz God.
E fall face groun for Jesus front kon dey tank am. (Di man na from Samaria.)
Den Jesus ask, “Nor bi ten pipol I heal? Where di oda Nine?
Na only dis man wey bi strenja fit kom back kon praiz God?”
Den Jesus tell di man, “Get up make yu dey go. Yor faith don make yu well.”
One day, di Farisee pipol kon ask Jesus wen God Kingdom go kom. Jesus ansa, “God Kingdom nor go kom with sign wen pipol go si
and nobody go fit sey, ‘Si am for here!’ Or ‘Si am for der!’ Bikos true-true, God Kingdom don already dey with una.”
Den Jesus tell en disciples, “Di time dey kom wen una go won si Man Pikin, but una nor go si am.
Dat time, pipol go tell una, ‘Si am for der!’ or ‘Si am for here!’ Make una nor follow dem.
Bikos as tonda lite dey flash from one side go anoda for sky, na so Man Pikin go kom for en time.
But e must first sofa many tins and di pipol for dis generashon go rijet am.
“As e bi for Noah time, na so e go still bi for Man Pikin time.
Dat time, pipol dey chop and drink, even for di day wen Noah enter di ark, men and wimen still dey marry, until wota kon distroy all of dem.
“Na so e still bi for Lot time, pipol dey chop and drink, dey buy and sell, dey plant and build house;
but di day wen Lot komot from Sodom, fire and sulfur fall like rain from heaven kon kill all of dem.
“Na so e go bi for di day wen Man Pikin go show ensef.
Dat day, anybody wey dey on-top rut for en house, make e nor go inside house go karry anytin and anybody wey dey farm, make e nor go back to en house.
Make una remember wetin happen to Lot wife!
Anybody wey won keep en life, go luz am and anybody wey luz en life, go save am.
I tell una true word, dat nite, two pipol go dey one bed, God go take one kon leave di oda one.
Two wimen go dey grind pepper togeda; God go take one kon leave di oda one.
Two pipol go dey farm dey work; God go take one kon leave di oda one.”
Den di disciples ask Jesus, “Oga God, for where dis tins go for happen?” Jesus ansa, “Yu si, na where dead body dey, na der vultures dey gada put.”Den Jesus tell dem one parabol to show sey, e good make pipol dey always pray.
E sey, “One judge dey for one town wey nor dey fear God and e nor dey respet anybody.
For dat town, e get one woman wey en husband don die. E kon go meet di judge kon beg am, ‘Make yu help mi, bikos some pipol dey shit mi.’
“Di judge nor first listin to am, but afta, e tok for en mind sey, ‘Aldo I nor dey fear God and respet anybody,
but bikos dis woman dey disturb mi, I go make sure sey e get wetin e suppose get, oda-wise e nor go let mi rest with dis en beggy-beggy wey nor dey finish.’ ”
Jesus sey, “If di wiked judge tok like dis,
una nor tink sey God go help en pipol wey dey kry to am both day and nite? Abi, God go wait tey before E help dem?
I tell una true word, God go help dem kwik-kwik. But wen Man Pikin kom back, e go si pipol wey get faith?”
Jesus kon tell dis parabol to some pipol wey bilive and feel sey, na dem holy pass and nobody good rish dem.
“Two men go inside Temple go pray. One na Farisee and di oda one na tax kollector.
Di Farisee kon stand dey pray about ensef sey: ‘God, I tank yu sey I nor bi like oda pipol wey dey play wayo, dey sin, pipol wey dey kommit adultery or even like dis tax kollector.
I dey fast two times a week and I dey pay one out of evry ten tins wey I get, give yu.’
“But di tax kollector stand for far place and e nor even look heaven, but kon nak en chest dey sey, ‘God, make yu sorry for mi, bikos I bi sina!’
“I tell una true word, na di tax kollector God go forgive, nor bi di Farisee. Bikos anybody wey karry ensef go up, God go bring am down, but di pesin wey put ensef down, God go karry am up.”
Some pipol kon bring dia pikin make Jesus tosh dem. But wen di disciples si dem, dem kon bigin shaut for di pipol wey bring di shidren.
But Jesus koll di shidren kon sey, “Make una allow di small-small shidren kom meet mi, nor stop dem, bikos na pipol like dem get God Kingdom.
I tell una true word, anybody wey nor receive God Kingdom like small pikin, nor go enter inside.”
One day, one Jew oga ask Jesus, “Good tisha, wetin I go do to get life wey nor dey end?”
Jesus kon tell am, “Why yu dey koll mi good? Nobody good escept God.
Yu know di kommandment dem wey sey, ‘Make yu nor sleep with pesin wey nor bi yor husband or wife, nor kill pesin, nor tif, respet yor papa and mama.’ ”
Di man ansa Jesus, “I dey obey all dis law with all my heart since I bi small boy.”
Wen Jesus hear wetin di man tok, e kon tell am, “E still get one tin wey yu neva do, make yu sell evritin wey yu get, give di money to poor pipol, den yu go get betta propaty for heaven. Afta dat, make yu kom follow mi.”
Wen di man hear dis one, e kon dey vex, bikos e rish well-well.
Wen Jesus know sey di man dey vex, e kon tell di pipol wey dey with am, “E go hard well-well for pesin wey rish well-well to enter God Kingdom!
E dey eazy for kamel to pass nidol whole dan for pesin wey rish well-well to enter God Kingdom.”
Pipol wey hear dis word kon sey, “Den who God go save?”
Jesus ansa, “Wetin nor possibol for human being, dey possibol with God.”
Den Pita sey, “Oga God, wi don leave evritin wey wi get kon follow yu!”
Jesus kon tell dem, “I tell una di trut, anybody wey leave en house, wife, brodas, papa, mama or pikin bikos of God Kingdom,
God go bless am with wetin pass all di tins wey e leave, both for dis world and for di life wey dey kom.”
Jesus koll di twelf disciples go korna kon tell dem, “Si, wi dey go Jerusalem and evritin wey di profets rite about Man Pikin go happen for der.
Bikos dem go gi-am to Gentile pipol and dem go laf, curse and spit for en body.
Dem go flog am well-well and dem go kon kill-am. But for di third day, e go wake-up.”
But di twelf disciples nor undastand wetin Jesus tok, bikos God hide wetin e mean from dem.
As Jesus near Jeriko, one man wey blind sidan for di road korna dey beg.
Wen e hear plenty pipol dey pass, e kon ask wetin dey happen.
Dem kon tell am sey Jesus wey kom from Nazaret dey pass.
So di man kon dey shaut, “Jesus, David pikin, make yu sorry for mi o-o!”
So di pipol wey dey en front kon dey shaut for am make e kwayet, but e kon dey shaut more-more, “David pikin, make yu sorry for mi o-o!”
So Jesus stop kon sey make dem bring di beggar kom meet am. Wen di man kom, Jesus ask am,
“Wetin yu wont make I do for yu?” Di man sey, “Oga God, I won si again.”
Jesus kon tell am, “Make yu si naw, yor faith don heal yu.”
At wons, di man bigin si and e kon follow Jesus, dey praiz God. Wen di pipol si wetin happen, dem kon bigin praiz God.Jesus enter Jeriko kon waka go inside di town.
For der, e get one man wey en name bi Zakius. E get money well-well, bikos e bi tax kollectors oga. E don tey wey e
dey won si Jesus, but e nor fit si am, bikos e bi short man and pipol too plenty.
So e run go klimb one sikamore tree make e for fit si am, bikos Jesus go pass dat road.
Wen Jesus rish dat place, e look up kon sey, “Zakius, kom down kwik-kwik, bikos I must stay for yor house today.”
So Zakius kom down kon welkom Jesus with happiness.
Wen di pipol si wetin happen, dem kon dey komplain dey sey, “Jesus don go visit dat man wey bi sina.”
But Zakius stop kon tell Jesus, “Oga God si, I go give half of wetin I get to poor pipol and evribody wey I don shit before, I go pay am back four times!”
Den Jesus sey, “Salvashon don kom dis house today, bikos dis man na Abraham pikin too.
Man Pikin kom find and save pipol wey lost before.”
As Jesus dey waka near Jerusalem, e kon tell di pipol one parabol to show sey God Kingdom nor go just kom like dat.
Jesus kon sey, “One big man travel go one far kountry where dem for won make am king and afta, e kom back.
Before e go, e koll ten of en savant kon give each one money sey, ‘Make una take dis money trade and make profit till I kom back.’
“But e own pipol nor like am, so dem kon send message follow am sey, ‘Wi nor wont dis man to bi awa king!’
“Wen e kom back afta e don get di kingdom, e kon koll en savants wey e give money make e for know how mush dem don gain.
“So di first one stand for en front sey, ‘Oga God, I don gain ten koins join di ones wey yu give mi.’
“Di oga kon tell am, ‘Yu do well, yu bi good savant! Bikos yu dey faithful with small tin, I go make yu oga ova ten towns.’
“Den di sekond one sey, ‘Oga God, I don gain five koins join di ones wey yu give mi.’
“So di oga tell am, ‘Yu go bi oga for five towns.’
“Den anoda savant kon sey, ‘Oga God, si di money wey yu give mi. I keep am inside klot.
Bikos I dey fear and know sey yu hash well-well. Yu dey chop food wey nor bi yor own and yu dey plok fruit wey yu nor plant!’
“Di oga kon tell am, ‘Na yor word I go take judge yu, yu wiked savant! So yu know sey, I bi hash man; dey chop food wey nor bi my own and I dey plok fruit wey I nor plant?
Den why yu nor put my money for bank, so dat wen I kom, I go kollect am with intrest wey go dey on-top?’
“Den di oga tell di oda savants, ‘Make una take di money from am, gi-am to di savant wey get ten.’
“Dem ansa, ‘Oga God, di man don already get ten!’
“Di oga kon sey, ‘I tell una, anybody wey get, God go gi-am more, but di pesin wey nor get, even di small one wey e get, God go take am from am.
But doz my enemy wey nor wont make I bi dia king, make una go bring and kill dem for my front!’ ”
Afta Jesus tok dis word, e kon go Jerusalem.
Wen e rish Betpage and Betany, for di place wey dem dey koll Mount Olives, e kon send two of en disciples sey,
“Make una go di village wey dey front. Wen una enter, una go si one small donkey wey nobody don sidan put before, wey dem tie for der. Make una luz am kom give mi.
If anybody ask una, ‘Why una dey luz am?’ Make una ansa, ‘Di oga nid am.’ ”
So di pipol wey dem send go, kon rish di place wey Jesus tell dem.
As dem dey luz di donkey, di owner kon ask dem, “Why una dey luz am?”
Dem ansa, “Di oga nid am.”
Dem take di donkey kon put dia klot on-top am, den Jesus sidan put.
As Jesus dey ride dey go, pipol kon spread dia klot for road.
As e dey enter di road wey go Mount Olives, all di disciples kon dey happy, dey praiz God with loud vois for all di mirakles wey dem si.
“God don bless di king wey dey kom with en name! Make peace dey for heaven and make all di glory bi God own!”
But some Farisee pipol wey dey among di pipol kon tell Jesus, “Tisha, make yu tell yor disciples make dem kwayet.”
Jesus ansa, “I tell una true word, if dem kwayet, even stones go start to dey shaut!”
Wen Jesus near Jerusalem, e look di town kon dey kry,
den e sey, “I wish sey una know wetin go give una peace today! But naw, God don hide am from una.
Time go kom wen una enemies go surround una for evry korna kon block una road.
Dem go distroy una and una shidren and dem nor go leave one block on-top anoda, bikos di time wen God kom visit una, una nor know.”
Jesus enter di temple kon drive all di pipol wey dey sell tins for der,
e kon sey, “God word sey, ‘My house na prayer house’, but una don turn am to house where tif dey hide put!”
Jesus kon dey tish evriday for di temple. Di priest oga dem, di law tishas with di big leaders among di pipol kon dey find how dem go take kill Jesus.
But dem nor get any shance, bikos pipol dey listin to wetin Jesus dey tish.One day wen Jesus dey tish pipol for di temple, di priest oga dem and di law tishas kon meet am,
dey sey, “Make yu tell us, na wish pawa yu take dey do dis tins? Na who give yu di pawa sef?”
Jesus ansa dem, “Make I still ask una one kweshon and make una ansa mi.
John baptizim kom from heaven, abi na from pipol?”
Dem kon dey tok with each oda sey, “If wi sey na from heaven, e go sey, ‘Den why una nor bilive am?’
But if wi sey, ‘Na from pipol’, dis pipol go stone us, bikos dem bilive sey, John na profet.”
So dem kon tell Jesus sey dem nor know where di baptizim from kom.
Den Jesus tell dem, “Mi too nor go tell una who give mi di pawa to do all dis tins.”
Jesus kon tell di pipol one parabol: “One man rent en grape farm give tenants, den e travel.
Wen harvest time rish, e kon send one savant go meet di tenants make dem gi-am en share from di harvest. But di tenants beat di savant kon send am go back with empty hand.
So e send anoda savant and dem still beat and do am anyhow, den dem kon send am back with empty hand.
Di man kon send di third savant go, but di tenants wound am kon trow am outside too.
“So di grape farm owner kon sey, ‘Wetin I go do naw? I go send di only pikin wey I get, may bi dem go respet am.’
“But wen di tenant si di pikin, dem kon sey, ‘Na di owner pikin dey kom so, make wi kill-am, so dat all di propaty go bi awa own!’
Dem karry di pikin go outside, kon kill-am. So, wetin una tink sey di owner go do di tenants?
E go kom distroy all dis tenant, den give di grape farm to new tenants.” Wen di pipol hear dis, dem kon sey, “Make dis tin nor happen o-o!”
But Jesus look dem for face kon ask, “Wetin God word mean wen e sey: “ ‘Di stone wey di builders rijet, don turn to di main stone?’
Anybody wey fall for dis stone, go break into pieces and di pesin wey di stone fall press, go die.”
Den di Farisee pipol and di law tishas won kon arrest Jesus for dat place, bikos dem know sey Jesus dey tok against dem. But dem dey fear di pipol.
Den di Farisee pipol and di law tishas kon dey wosh Jesus well-well. Dem send some pipol go pritend like sey dem dey follow Jesus, so dat dem go fit use en word against am, kon ripot am to di Roman Govnor.
So dem ask am, “Tisha, wi know sey wetin yu dey tok korrect and yu nor dey do wayo, bikos yu dey tish di trut about God.
Make yu tell us, ‘E good make wi pay tax give Caesar?’ ”
But Jesus know sey na trap, so e kon tell dem,
“Make una show mi di money. Wish pesin face and name dey?” Dem ansa, “Na Caesar own.”
So Jesus tell dem, “Den make una give Caesar wetin bi Caesar own and make una give God wetin bi God own.”
So dem nor fit get am with en word for di pipol present. Dem sopraiz for di ansa wey e give and dem nor fit tok again.
Den some Sadusi pipol (wey nor bilive sey pipol go wake-up from deat) kom meet Jesus,
dey sey, “Tisha, Moses Law sey, ‘If pesin die leave en wife and di woman nor born for am, en broda must marry di woman wey en husband don die, so dat e go born shidren for di broda wey don die.’
E get one family wey get seven brodas. Di first one marry, but dem nor born before di man die.
Den di sekond one kon marry di woman,
den di third one, until nomba seven die too, but di woman nor still born for any of dem.
At last, di woman kon die too.
For di day wey pipol go wake-up from deat, wish pesin wife di woman go bi, since all di seven brodas marry am?”
So Jesus ansa dem, “Pipol for di word naw dey marry.
But di pipol wey God go wake-up from deat karry go heaven, nor go marry.
Dem go bi like angels and dem nor go die again. Dem go bi God shidren, bikos dem don wake-up from deat.
But even Moses tok sey pipol wey don die go wake-up. Moses tok like dis wen e rite about how e koll God, ‘Abraham, Isaak and Jakob God’, wen e dey di bush wey dey burn.
Awa God nor bi God for dead pipol, but na God wey dey alive, bikos for God eye, evribody dey alive.”
Den some law tishas ansa, “Tisha, yu don tok well!”
So dem nor dare ask Jesus kweshon again.
Jesus kon tell dem, “Wetin make dem sey Mezaya na David pikin?
Bikos David ensef tok for Psalms Book sey, “ ‘God tell my oga sey, “Sidan for my rite hand,
until I go put yor enemies under yor leg.” ’
If David koll am ‘Oga God,’ how e kon take bi David pikin?”
As all di pipol dey listin, Jesus kon tell en disciples,
“Make una guide unasef from di law tishas. Dem like to dey waka with long klot make pipol dey shaut dia name for market and chairs wey betta pass for sinagog, na der dem dey like to sidan.
Dem dey sofa wimen wey dia husband don die and kollect dia tins kon dey pray long prayer make pipol for si dem. So na dia ponishment go big pass.”For inside di temple, Jesus kon si rish pipol dey put dia money for ofrin box.
E still si one poor woman wey en husband don die dey put two koins inside di box.
Jesus kon sey, “I tell una true word, di money wey dis poor widow put so, big pass all di oda pipol own;
bikos di rish pipol give dia ofrin from di plenty money wey dem get, but as dis woman poor rish, e put evritin wey e get.”
As some pipol dey tok about how di temple fine rish, bikos of di stones wey dem take build am and di ofrin wey pipol dey give, Jesus kon sey,
“Di day dey kom wen all di stones wey una dey si so, go skata and one nor go dey on-top anoda again.”
So, dem kon ask am, “Tisha, wen dis tins go happen? And wetin go bi di sign sey di time for dis tins to happen don rish?”
Jesus ansa, “Make una shine una eye, so dat nobody go deceive una. Bikos many pipol go kom prish with my name sey, ‘Na mi bi Jesus’ or ‘Di time don near.’ Make una nor follow dem!
And wen una hear rumor about war and wahala, make una nor fear. Bikos all dis tins go first happen, but dat nor mean sey di end don rish.”
Den Jesus tell dem, “Kountry go fight kountry, kingdom go fight kingdom.
Strong eartkweke, honga and sickness go dey evriwhere; difren-difren tins and bad signs go dey happen and fear go katch evribody.
“But before dem go happen, dem go arrest and ponish una for wetin una nor do, den go karry una go judge for inside sinagog, den dem go trow una inside prison. Dem go karry una go meet kings and govnors, bikos of my name.
Dis na di time for una to spread di Good News.
So make una ready una mind before di time rish. Make una nor tink how una go take defend unasef,
bikos I go give una di word wey una go tok and wisdom wey una enemy nor go fit oppoz.
Una papa, mama, brodas, rilashons and friends go sey dem nor know una and dem go even kill some of una.
Evribody go hate una bikos of my name.
But God eye go always dey wosh una.
So, if una stand rish di end, God go save una.”
“But wen una si sey sojas don surround Jerusalem, make una know sey di time wey dem go distroy Jerusalem, don near.
So, make di pipol wey dey Judea run go mountin and doz wey dey inside town must komot der. Make doz wey dey outside, nor enter di town again,
bikos na dat time God go judge di world, since evritin wey dem rite for God word, must happen.
Dat time, e go bad well-well for wimen wey get belle or get small pikin for hand! Strong wahala go kom for dis land and God ponishment go fall for pipol head.
Dem go use swod kill some, karry some as prisona go anoda kountry and di Gentile pipol go distroy Jerusalem, until di time wey God sey Israel must sofa, go end.
“Difren-difren signs go show for sun, moon and star. For inside dis world, pipol for difren kountries go dey worry and fear, bikos of di way rivers go dey move and wota go dey rush from sea enter land.
Pipol go dey faint and fear go dey katch some, bikos of wetin dey happen for di world and difren pawas inside di sky, go shake komot for where dem dey.
Den, dem go si Man Pikin dey kom inside kloud with pawa and glory.
So, wen dis tins dey happen, make una stand and dey ready, bikos una salvashon don near.”
Den, Jesus kon tell dem dis parabol: “Make una tink about di fig tree and all di oda trees.
Wen dia leaf start to fall komot, make una know sey dry sizin don near.
Na so una go still know too, wen una si all dis tins dey happen, una go know sey God Kingdom don near.
“I tell una true word, di pipol for dis world naw nor go die finish before all dis tins go happen.
Heaven and eart go vanish komot, but my word go dey forever.
“So, make una shine una eye! Nor let party and wahala for dis life full una mind, if not, dat Day go kom wen una nor espect,
bikos dat Day go sopraiz evribody wey dey for dis world.
But make una dey shine una eye evritime, dey pray make God give una pawa take pass all dis test wey go happen, so dat una go fit stand for Man Pikin front.”
So, Jesus kon dey tish for di temple evriday, but wen nite rish, e go-go Mount Olives.
And for early morning, all di pipol dey go listin to am inside di temple.Time kon rish for Bread (wey nor get yist) Feast, wey dem dey koll Passova.
Di priest oga dem and di law tishas dey fine how dem go take kill Jesus, but dem dey fear di pipol.
So, Satan enter inside Judas Iskariot, one of Jesus twelf disciples.
E kon go tell di offisa wey dey guide di temple sey e go sell Jesus give dem.
Dem happy well-well kon promise am sey dem go gi-am money.
Judas gri and e kon bigin find sekret way to sell Jesus give dem, so dat pipol nor go know.
Di day for di Bread (wey nor get yist) Feast, wen dem dey kill sheep for sakrifice, kon rish.
Jesus tell Pita and John, “Make una go prepare di Passova food wey wi go chop.”
Dem kon ask, “Na for where yu wont make wi prepare am?”
Jesusansadem, “Listin, wenunaenterditown, unagomeetonemanweykarrywota pot, make una follow am enter di house wey e go enter,
make una tell di pesin wey get di house sey, Di Tisha sey make wi ask yu, ‘Where di room wey mi and my disciples go for chop di Passova food?’
E go show una one big room where tabol and chair dey for upstair. Make una prepare evritin for der.”
Wen dem go, dem kon si evritin as Jesus tell dem sey e go bi, so dem prepare di Passova food for der.
Wen di time rish, Jesus sidan for where dem dey chop and en disciples kon join am.
Jesus tell dem, “I really won chop dis Passova food with una before I go sofa.
Bikos I tell una, I nor go chop am again, until evritin don komplete for God Kingdom.”
Den Jesus take one cup wey get wine, afta e tank God, e kon sey, “Make una take dis cup and divide am among unasef.
Bikos I tell una, from naw go, I nor go drink dis wine again, until God Kingdom go kom.”
Den Jesus take bread, afta e tank God, e divide am kon gi-am to dem sey, “Na my body bi dis, wey God don give una. Make una dey always do dis tin to take remember mi.”
Like dat, Jesus still take di cup afta dem don chop finish kon sey, “Dis cup wey God give una, na di new agriment with my blood.”
“I wont make una know sey, di pesin wey go sell mi give my enemy dey chop with mi for dis tabol.
Bikos Man Pikin go die as God plan am, but curse dey for di pesin head wey go sell am!”
So di disciples kon bigin ask each oda wish of dem go sell Jesus.
Dem kon dey kworel among diasef sey wish of dem big pass.
So Jesus tell dem, “Gentile kings dey give dia pipol orda, yet di pipol still dey koll dem, ‘Pipol Friends.’
But una nor suppose to bi like dat; di pesin wey big among una, must do like sey naim small pass and di leader, go bi like savant.
Na who big pass? Na di pesin wey sidan for tabol dey chop or di pesin wey dey serve am? Nor bi di one wey sidan for tabol? But I dey do like savant among una.
Na una stay with mi wen I dey pass thru wahala.
So, I give una pawa to rule, just as my Papa don give mi.
For my kingdom, una go sidan chop and drink for my tabol and una go sidan for difren thrones dey judge di twelf tribes for Israel.
“Simon! Simon! Make yu listin! God don allow Satan make e test all of una, so dat God go fit separate bad pipol from di good ones.
But Simon, I don pray for yu make yor faith nor for fail. Wen yu don turn back kom meet God, make yu help yor brodas too.”
Pita tell am, “Oga God, I dey ready to follow yu go prison and even die with yu.”
But Jesus sey, “Pita, make I tell yu di trut, fawol nor go do ‘Kukuruku’ dis nite until yu don tok three times sey yu nor know mi.”
Den Jesus tell dem, “Wen I send una go out, without money, bag or sandals, e get anytin wey una nid wey una nor get?” Dem ansa, “No!”
E kon tell dem, “But naw, pesin wey get money or traveling bag must karry am. And pesin wey nor get swod must sell en klot kon use di money by one.
Bikos I tell una, wetin dem rite for God word about mi must happen sey, ‘Dem kount am join criminals.’ Bikos wetin God rite about mi dey happen naw.”
Di disciples kon sey, “Oga God, si two swod for here.” Jesus ansa, “E don do.”
Den Jesus komot, kon waka as e dey always do, go Mount Olives and en disciples follow am.
Wen dem rish der, Jesus kon tell dem, “Make una pray so dat una nor go fall enter temptashon.”
Den e leave dem, waka go far small, kon knee down dey pray,
“Papa, if yu like to do am, make yu let dis sofa cup pass mi. But make e bi as yu wont, nor bi as I wont am.”
One angel appear from heaven kon give Jesus pawa.
Bikos Jesus dey struggol well-well for mind, e pray sotey en sweat kon bi like blood.
Wen e pray finish, e go meet en disciples kon si sey dem dey sleep, bikos dem don taya well-well.
So Jesus tell dem, “Why una dey sleep? Make una get up pray, so dat una nor go fall enter temptashon!”
As Jesus still dey tok, at wons, some pipol waka kom and na Judas lead dem. E waka go meet Jesus kon kiss am for face.
So Jesus ask am, “Judas, na kiss yu take sell Man Pikin?”
Wen doz wey dey near Jesus si wetin won happen, dem ask am, “Oga God, make wi use awa swod?”
Den one among dem attack di priest savant kon kut en rite ear komot.
But Jesus shaut for am make e stop, den tosh di man ear kon heal am.
Den Jesus ask di priest oga dem, di ofisas wey dey guide di temple and di eldas wey kom meet am sey, “Una karry swod and wood like sey una dey kom arrest tif?
Since wen I dey with una for di temple una nor arrest mi. But na una time bi dis, di time wey darkness pawa go rule.”
Den dem arrest Jesus, karry am go di High Priest house. But Pita dey follow dem for back-back.
Wen dem don make fire for di kompond centre kon sidan togeda, Pita sidan with di pipol too.
One savant girl si Pita sidan near di fire, e look am for eye kon sey, “Dis man bin dey with Jesus too o-o.”
But Pita sey, “Woman! Nor bi mi, I nor know am.”
Afta sometaim, anoda pesin si am kon sey, “Yu dey with dem, nor bi so?” But Pita sey, “My friend! I nor dey with dem o-o.”
Wen one hour don pass, anoda pesin kon sey, “I sey dis man dey with dem, bikos en too kom from Galilee.”
But Pita sey, “Oga God! I nor know wetin yu dey tok.” At wons, as e still dey tok, naim one fawol do, “Kukuruku!”
Den Jesus turn look Pita for eye and Pita kon remember di word wey Jesus tell am, “Before fawol go do ‘Kukuruku!’ dis nite, yu go don tok three times sey yu nor know mi.”
Den Pita go outside, bigin kry.
Di guards bigin laf Jesus kon dey beat am anyhow.
Dem tie en eye kon dey ask am, “Oya profesai! Na who nak yu so?”
Dem still curse am with difren words.
Wen morning rish, di eldas with di priest oga dem and di law tishas kon gada. Den dem take Jesus go dia kansol
kon tell am sey, “If yu know sey na yu bi Christ, make yu tell us.” But Jesus ansa, “If I tell una, una nor go bilive mi
and if I ask una kweshon, una nor go gri ansa.
But from naw go, Man Pikin go sidan for God rite hand where pawa dey.”
All of dem kon ask, “So, yu bi God Pikin?” Jesus ansa, “Na una tok am o-o.”
Den dem kon sey, “Why wi nid anoda witness? E don tok evritin by ensef!”Den di Farisee pipol and di oda pipol take Jesus go meet Pilate,
dey akuiz am sey, “Wi hear dis man wen e dey deceive and tell awa pipol sey make dem nor pay tax give Caesar and e dey tok sey naim bi Christ, wey bi king.”
Pilate kon ask Jesus, “Na yu bi di Jew pipol king?” Jesus ansa, “Na as yu tok.”
Den Pilate tell di priest oga dem and di pipol, “I nor si anytin wey go make mi kondemn dis man.”
But dem still sey, “E dey kause wahala with wetin e dey tish pipol for Judea. E start am for Galilee and naw e don kom here!”
Wen Pilate hear dis one, e kon ask weda Jesus na Galilee pesin.
Wen e hear sey Jesus kom from Jerusalem, where Herod dey rule for dat time, e kon sey make dem take Jesus go meet am.
Wen Herod si Jesus, e happy well-well, bikos e don tey wen e won si am since e hear about am. E dey hope sey Jesus go do mirakle for en present.
Herod kon ask Jesus many kweshon, but Jesus nor ansa am at-all.
Di priest oga dem and di law tishas dey akuiz Jesus with vexnashon.
Herod with en sojas too dey take Jesus make yeye and dey laf am. Den Herod sey make dem wear fine klot for Jesus body, den make dem take am go back go meet Pilate.
Dat day, Herod and Pilate kon bi friends, bikos before dis time dem bi strong enemy.
Den Pilate koll di priest oga dem, di eldas and di pipol for dat place
kon tell dem, “Una bring dis man kom meet mi sey e dey deceive pipol. Wen I ask am kweshon for una present, I nor si any bad tin wey una sey e do.
Even Herod nor still si anytin too, so e sey make dem bring am kom meet us. Dis man nor do anytin wey go make am die.
So I go give orda make dem flog am, den I go free am.”
(Na dia tradishon sey Pilate must release one prisona anytime wen dem dey do Passova Feast.)
But all of dem kon dey shaut, “Take dis man komot! Na Barabas wi wont!”
(Barabas na pesin wey dem put for prison bikos e kause wahala and kill pesin for di town.)
Pilate kon tok to dem again, bikos e won free Jesus.
But dem still dey shaut, “Kill- am trowey, Kill-am trowey!”
Again Pilate ask dem, “Why? Wish bad tin e do? I nor si any bad tin wey e do wey go make am die, so I go give orda make dem flog am, den I go free am.”
But dem shaut more-more dey sey, “Kill-am trowey.” Dem shaut sotey Pilate kon do wetin dem wont.
So Pilate orda en sojas sey make dem give Jesus to di pipol make dem go kill-am.
E kon free Barabas, wey di pipol wont, wey dem bin put for prison, bikos e kause wahala and kill pesin for di town.
As dem dey take Jesus komot, dem kon katch one man wey dey kom from Sirene and en name na Simon. Dem put di cross for en back make e karry am follow Jesus.
Many pipol follow Jesus and di wimen among dem kon dey kry.
But Jesus turn look dem sey, “Jerusalem wimen, make una nor kry bikos of mi, but make una kry for unasef and for una shidren.
Bikos true-true, di time dey kom wen pipol go sey, ‘E good well-well for wimen wey nor born or feed pikin at-all!’
Den, “dem go tell di mountins, ‘Make yu fall on-top us!’ And tell di hills, ‘Make yu kover us!’
But if dem do dis kind tin for wood wen e still fresh, wetin go happen wen di wood don dry?”
Dem still take two oda men wey bi tif, wey dem wont kill, follow Jesus.
Wen dem rish di place wey dem dey koll, “Di Skull,” dem kon nail Jesus for cross with di two tif, one for en left and di oda for en rite side.
(Den Jesus kon sey, “Papa, make yu forgive dem, bikos dem nor know wetin dem dey do.”) So, di sojas kon gambol to know who go take Jesus klot.
Di pipol still stand der dey look, but dia leaders dey laf Jesus sey, “E save oda pipol. Make e save ensef if e bi di Mezaya wey God choose!”
Di sojas still dey laf Jesus and dem kon gi-am wine wey don sawa make e drink,
den sey, “If yu bi di Jew pipol king, make yu save yorsef!”
Dem kon rite on-top en cross sey, “DIS NA, ‘JEW PIPOL KING.’ ”
One of di tif dey shaut for Jesus, “Nor bi yu bi di Mezaya? Make yu save yorsef and us naw!”
But di oda tif kon shaut for di first tif, “Yu nor dey fear God as e bi sey na di same ponishment wi dey sofa?
Na dis ponishment fit us, bikos na wetin wi do naim make dem dey ponish us so. But dis man nor do any bad tin.”
Den e tell Jesus, “Wen yu rish yor kingdom, make yu remember mi!”
Jesus ansa am, “I tell yu di trut, today yu go dey with mi for paradise.”
By naw, twelf oklok don nearly rish for aftanoon and darkness kover di whole kountry until three oklok for dat aftanoon,
bikos sun stop to shine. Di Temple curtain kon tear into two.
So, Jesus shaut, “Papa, I put my spirit for yor hand!” Afta e tok finish, e kon die.
Wen di soja oga si wetin happen, e kon praiz God sey, “True-true, dis man na good pesin!”
So wen all di pipol wey gada dey look si wetin happen, dem kon dey kry go dia house.
And evribody wey know Jesus before, stand for far and di wimen wey follow Jesus kom from Galilee, si di tins wey happen.
E get one man for di kansol, wey bi Josef and e kom from Arimatea wey dey Judea. E bi betta pesin wey dey do wetin God like and e dey wait for di time wen God Kingdom go kom.
(E nor gri with di oda kansol membas with dia plan and for wetin dem do so.)
E go meet Pilate kon ask for Jesus dead body.
Den e karry di body from di cross, wrap am with linen klot kon put am for di grave wey e dig inside rock, where dem neva beri anybody put before.
Dat day na Friday wen dem dey ready for Sabat Day serimony.
Di wimen wey follow Jesus from Galilee kon follow Josef go si di grave. So dem put Jesus body inside.
Den di wimen go house go prepare betta perfume. But for Sabat Day, dem kon rest as Moses Law tok.For early morning for di first day for di week, di wimen karry di perfume wey dem prepare go di grave where dem beri Jesus put.
Dem kon si sey dem don roll di stone komot from di grave mout,
but wen dem enter inside, dem nor si Jesus body for der.
As dem dey konfuse bikos of dis tin, dem kon si two men wey dia klot dey shine like lite and dem stand for korna.
Fear katch di wimen and dem kon face groun. But di men tell dem, “Why una dey find pesin wey dey alive for where dead body dey?
E nor dey here again, God don wake am! Una remember wetin e tell una wen e dey Galilee sey,
‘Dem must sell Man Pikin give wiked pipol and dem go kill-am trowey and for di third day, e go wake-up.’ ”
Den di wimen kon remember wetin Jesus tell dem,
so dem komot from di grave kon go tell di eleven apostles and di rest pipol wetin happen.
Na Mary Magdalin, Joanna, Mary wey bi James mama and di oda wimen wey dey with dem, na dem tell di apostles all dis tins.
But dia word nor mean anytin to di apostles, so dem nor bilive di wimen.
But Pita kon get up, run go di grave. E ben-down look inside and e si only di klot, den e kon go house dey wonder wetin happen.
Dat day, two men among Jesus disciples dey waka go one village wey dem dey koll Emmaus, wey nor too far from Jerusalem.
Dem dey tok to each oda about di tins wey happen.
As dem dey tok, Jesus kon bigin waka with dem,
(but Jesus nor let dem know who e bi.)
Den Jesus kon ask dem, “Na wetin make una dey tok like dis for road?” Dem kon stand for one place, dey sopraiz for am.
Den one among dem, wey en name bi Kleopas, kon tell am, “Na only yu bi strenja for Jerusalem wey nor know di tins wey dey happen since?”
Jesus ask dem, “Wish tins?” Dem ansa, “Di tins about Jesus wey kom from Nazaret, one man wey wetin e dey tok and do show sey en na God profet
and how awa priest oga dem and di pipol wey dey rule us kill-am trowey.
But wi bin hope sey naim go free Israel and dis tins don happen for three days naw.
Some wimen wey dey with us kon even sopraiz us. Dem go where dem beri am put dis morning
and dem nor si en body for der. Dem kom back dey tok sey dem si angels wey tell dem sey Jesus dey alive.
Den some pipol wey dey with us kon go di grave and dem si evritin as di wimen tok, but dem nor si Jesus.”
So Jesus tell dem, “Una nor get sense and una nor dey kwik bilive wetin all di profets tok.
Dem nor tok sey di Mezaya go must sofa all dis tins and den e go enter en glory?”
Den e kon use wetin Moses and all di profets rite take tell dem wetin God tok about am for en word.
As dem near di village wey dem dey go, Jesus do like sey e won waka go front,
but dem tell am, “Make yu stay with us, bikos evening don nearly rish and day go soon dark.” So Jesus enter di village kon follow dem stay.
E sidan for where dem dey chop; e take bread, bless am kon divide am give dem.
At wons dia eye open and dem kon know am. Den e vanish from dia front.
Dem kon tell each oda, “No wonder e bi like sey fire dey burn inside awa heart wen e dey tok with us for road about God!”
So dem get up at wons go back to Jerusalem. Dem si di eleven apostles and di oda pipol wey dey with dem
kon tell dem, “Jesus don really wake-up and e don appear to Simon!”
Den dem tok wetin happen for road and how dem take know Jesus wen e divide di bread.
As dem still dey tok, Jesus kon stand with dem, tell dem, “Make peace dey with una.”
But dem shok kon bigin fear, bikos dem tink sey na spirit dem dey si.
Den Jesus kon sey, “Why una dey fear and nor bilive?
Make una look my hand and leg and make una tosh mi: spirit nor get flesh and bone as una si sey I get.”
Wen Jesus don tok dis one, e kon show dem en hand and leg.
And as dem neva still bilive (bikos of dia happiness) and still dey sopraiz, Jesus ask dem, “Una get anytin to chop for here?”
So dem kon gi-am fish wey dem don kook,
e kon take am chop for dia front.
Den Jesus tell dem, “Na di word wey I tell una wen I still dey with una bi dis, evritin wey dem rite about mi for Moses Law, di profets book and Psalms, must happen.”
Den e open dia mind so dat dem go fit undastand God word
kon tell dem, “Na wetin dem rite bi dis, ‘Di Mezaya go sofa and e go wake-up from deat for di third day
and dem go use en name prish give pipol make dem for turn from dia sin kom meet God and di prishin go start from Jerusalem.’
Una bi witness for dis tins.
I dey send wetin my Papa promise kom meet una. So make una stay for dis town until pawa go kom from heaven kon kover una.”
Den Jesus take dem go Betany kon lift en hand and bless dem.
As e dey bless dem, God kon karry am go heaven.
So, dem woship am kon go back to Jerusalem dey happy well-well
and dem dey go di temple evritime, dey praiz God.