Na Paul, wey God koll to bi Jesus Christ apostle and Sostenes, awa broda, na dem rite dis leta.
To God holy pipol for di church wey dey Korint, wey bi en own bikos of Jesus Christ and pipol for evriwhere wey dey woship awa Oga God Jesus Christ as dia Oga God and Savior.
Make grace and peace wey God and Oga God Jesus Christ dey give, bi una own.
I dey always tank God, bikos of di grace wey E give una thru Jesus Christ.
Bikos wi dey with Christ, God make us dey rish for evry side, both for wisdom and undastandin,
bikos di message about Christ dey inside us,
so una nor go miss any gift wey di Holy Spirit dey give, as una dey wait for di day wen God go bring awa Oga God Jesus Christ kom back.
God go help una rish di end, so dat E nor go si fault for una life for di day wen Jesus go kom back.
God dey faithful, bikos na-im koll una to waka with en pikin, Jesus Christ wey bi awa Oga God.
My brodas and sistas, I dey beg una with awa Oga God Jesus Christ name sey, make una nor kworel, but make una get one mind for evritin wey una dey do.
Bikos I don hear thru Khloe family sey, una dey kworel among unasef.
Wetin I hear bi sey, some of una dey sey, “Na Paul side I dey” odas sey, “Na Apollos side I dey” some still sey, “Na Pita side I dey” or “Na Christ side I dey.”
Una hear sey dem divide Christ? Na Paul dem hang kill for cross? Abi na Paul name dem take baptize una?
I tank God sey I nor baptize any of una escept Krispus and Gaius,
so nobody go fit sey na my name dem take baptize am.
(I remember sey I still baptize Stefanas family. Apart from dem, I nor remember any oda pesin wey I baptize.)
Bikos Christ nor send mi go baptize, but na to prish di gospel and nor bi with ordinary wisdom wey go make di sofa wey Christ sofa for cross, yeye.
Di message about Christ deat for cross bi like foolish matter to pipol wey don lost, but for wi wey God don save, di message na God pawa.
Bikos God word sey, “I go distroy di wisdom wey wise pipol feel sey dem get. I go konfuse doz wey tink sey dem know too mush.”
Wetin happen to di wise pipol? Wetin happen to doz wey know Moses Law well-well? Wetin happen to doz wey tink sey dem get all di ansa? Abi God nor sey dis world wisdom, nor mean anytin?
God wise well-well, so E nor let pipol for dis world know am with di wisdom wey dem get. Instead, E save only di pipol wey bilive di foolish message wey wi dey prish.
Jew pipol won si mirakle before dem go bilive and Greek pipol, na wisdom dem won hear,
but di true message about Jesus wey dem kill for cross, naim wi dey prish and di message bi like stone wey Jew pipol kick by mistake kon fall, but to Gentile pipol, na yeye tin e bi.
But for wi wey God don koll, weda wi bi Jew or Greek; na Christ bi God pawa and wisdom wey save us.
Bikos God foolishness wise pass all di sense wey human being get and God weakness strong pass all di pawa wey dem get.
My brodas and sistas, make una remember how God koll una, nor bi bikos una wise, strong or get money well-well.
But God choose wetin di world tink sey dey foolish and weak, so dat wise and strong pipol go shame.
Wetin di world tink sey nor good, naim God choose; tins wey dem tink sey nor mean anytin, na doz tins E make important.
God do like dis, so dat nobody go fit boast for en front.
Una don bi Christ friends bikos of God and na thru Christ wi get wisdom, goodness and holiness wey kom from God;
bikos, God word sey, “Anybody wey won boast, make e use Christ take boast.”My brodas and sistas, wen I kom tell una about God word, I nor tok to una with big- big word or try to show sey I get sense.
Bikos wen I dey with una, I plan sey, Christ wey dem kill for cross, na only en message I go tok to una about.
So wen I kom meet una, I dey weak and dey fear.
Wen I dey tok and prish to una, I nor try to show sey I get sense, but I dey do evritin with God pawa wey di Holy Spirit dey give,
so dat una faith go dey for God pawa, nor bi human being wisdom.
Wi dey tok with wisdom to doz wey really know God word, but nor bi with dis world or any ruler wisdom, bikos dia wisdom nor mean anytin.
Di tin wey I dey tok about, na God sekret wisdom wey E choose for us, even before E kreate di world.
No ruler for dis world fit undastand God wisdom, bikos if to sey dem fit, dem for nor nail and kill Christ wey get glory.
But God word sey, “No eye don ever si; no ear don hear, even pesin mind nor fit tink about di tins wey God don prepare for pipol wey love am.”
God show us dis tins thru en Spirit, bikos di Spirit dey find evritin; even di deep tins wey dey God mind.
Na only pesin spirit know wetin dey di pesin mind and na only God Spirit know wetin dey God mind.
God give us en Spirit, so wi nor dey tink as dis world pipol dey tink and naim make us know di blessings wey God don give us.
Evry word wey wi dey tok, na God Spirit tish us and nor bi human wisdom. Na dis same Spirit dey help us tish spiritual tins to pipol wey get God Spirit.
So, na only who get God Spirit fit undastand spiritual blessings. Pesin wey nor get God Spirit, nor go fit undastand wetin di Spirit dey tok.
Pesin wey dey listin to di Spirit fit judge oda pipol, but nobody go fit judge dem:
bikos God word sey, “Who fit know wetin God dey tink so dat e go advise am?” But wi wey get di Spirit, undastand wetin Christ dey tish.My brodas and sistas, wen I dey with una before, una dey bihave like pipol for dis world. Na dis make mi nor fit tok to una as pipol wey get God Spirit. Dat time, una faith for Christ bi like small pikin own.
So I dey feed una with milk like small pikin and as e bi naw, una neva still fit chop strong food,
bikos una neva get di Spirit since jealousy and kworel still dey among una. Dis mean sey una neva get di Spirit and una still dey live like pipol wey dey di world.
Some of una dey sey, “Na Paul I dey follow,” odas sey, “Na Apollos bi awa leader.” Na pipol wey nor know God dey do like dat!
Mi and Apollos na God savant and E use us take prish to una make una for fit bilive, so mi and am dey do di work wey God sey make wi do.
I dey plant di seed and Apollos dey wota dem, but na God dey make di seed grow.
Pesin wey plant and di one wey wota, nor mean anytin, bikos na God dey make di seed grow.
Di pesin wey plant di seed and di one wey wota am, na di same work dem dey do, but each pesin go get en pay from God akordin to en work.
All of us na ko-workers for God and na una bi God farm and en buildings.
Na God grace make mi sabi build well-well. I lay foundashon wey anoda pesin build put. But make wi take kare as wi dey build,
bikos God don choose Jesus Christ as di One and only foundashon and dem nor go fit lay any oda foundashon.
So if anybody use gold, silva, fine stones, wood, or difren grass take build on-top dis foundashon,
make e know sey, God go espose en work, bikos E go test am with fire for Judgement Day. Di fire go test di work wey evribody dey do.
God go reward us if di fire nor burn wetin wi build.
But if di fire distroy am, wi nor go get anytin. But wi go dey save like pesin wey dem drag komot from inside fire.
Una nor know sey una bi God Temple and en Spirit dey inside una?
So If anybody distroy God Temple, God go distroy dat pesin too, bikos God Temple dey holy and na una bi dat temple.
Make una nor let anybody deceive una. If anybody tink sey e get sense for dis life, make e turn to fool, so dat e go really get sense.
Dis world wisdom, na foolishness for God present. Bikos God word sey, “God dey ponish pipol wey tink sey dem wise.”
God know sey na yeye tins wise pipol dey tink,
so, make wi stop to dey boast about wetin pesin do. Bikos both
Paul, Apollos, Pita, di world, life or deat; tins wey dey naw or tins wey go dey tumoro, all of dem na una own.
So una bi Christ own, just as Christ bi God own.Make una dey tink about us as Christ savant wey God don show en sekret.
God wont make wi dey faithful to am.
So, e nor koncern mi if yu or any human kourt dey judge mi. Even mi nor fit judge mysef.
My mind dey klear, but dat nor mean sey I dey innocent. Na only God go fit judge mi.
So, make una nor judge anybody until Christ go kom back. E go espose evritin wey dey darkness and di tins wey dey inside pesin heart. Dat time, na God go praiz evribody akordin to wetin dem do.
My friends, I don use mysef and Apollos as ezample for una, so dat thru us, una go know wetin e mean to obey di law. I nor wont make una dey sey one of us betta pass di oda pesin.
Wetin make una tink sey, una betta pass anoda pesin? Nor bi God give una evritin? So wetin make una dey boast wen e bi sey evritin wey una get, na God give una?
Una don really get evritin wey una nid! Una don get plenty money! Una don turn king with us! How I wish sey una really bi king, so dat wi go dey rule with una.
Bikos e klear sey, di place wey God give us wey bi en apostles, na where worse pass for di world; wi bi like prisonas wey dem dey go kill. Angels and dis world pipol just dey take us make yeye.
Bikos of Christ, pipol dey si us as fools, but God don make us wise. Wi weak and dem hate us, but dem dey respet una wey dey strong.
Even today, wi dey hongry for food and wota, na only rag wi get to wear. Dem dey trit us anyhow and wi nor get house to stay.
Wi dey work hard before wi go fit chop and as pipol dey curse us, na blessing wi dey give dem back. Wen wi dey sofa, wi dey-dey patient.
Wen pesin curse us, wi nor dey ansa back with kworel. So till today, dem dey si us as dirty for dis world.
I nor dey rite dis tins make una for shame, but na to korrect una as shidren wey I love.
Bikos even if 10,000 pipol kon tish una about Christ, na only one papa una go still get. Bikos una don turn to my pikin, wen una receive di message about Christ from mi.
So, I dey enkourage una sey, make una bi like mi.
Na to enkourage una make mi send Timoti, my son wey I like and wey love Christ kom meet una. E go tell una how I dey follow Christ and di tins wey I dey prish about Christ for evry church.
Some among una don dey karry body up, bikos una tink sey I nor go kom back again.
But if God allow mi, I go soon kom meet una. Den I go know if pipol wey dey boast, really get pawa.
Bikos God kingdom matter, nor bi about ordinary tok, but na about pawa.
Wish one una wont? Make I karry kane kom meet una, or make I kon show una di love wey di Spirit dey give pesin?I don dey hear bad-bad tins about some of una. And una own even worse pass wetin doz wey nor know God dey do. Sotey man dey sleep with en papa wife.
And shame nor even dey katch una! Una suppose to feel bad kon drive di pesin wey do dis kind tin.
I know sey I nor dey der with una naw, but I dey with una for spirit. And I don already judge di pesin, just as I go do if I dey der.
Wen una gada togeda for awa Oga God Jesus Christ name, I dey with una for spirit and Christ pawa dey with una too.
So make una give dat pesin to Satan make e ponish am, so dat en sin go komot for en body and Christ go save am for di last day.
E nor good make una dey boast! Una nor know sey, small yist wey dem put for bread, na-im dey make di whole bread raiz?
Make una remove di old yist, den una go bi like fresh bread wey nor get yist and dat na wetin una bi. Bikos awa Passova lamb, na Christ wey dem don already sakrifice.
So wen wi dey celebrate Passova, make wi nor do am with di old yist wey bi wikedness and bad belle, but make wi do am with di fresh bread wey nor get yist, wey bi trut and betta mind.
For di leta wey I first rite give una, I sey make una nor make friend with bad pipol.
But I nor dey tok about pipol wey bad, wiked, dey serve juju and get long-trot for dis world. If to sey na dem I dey tok about, den una nid to komot for dis world.
But naw, I dey rite to una sey, pipol wey sey dem bi Christians and dem dey do bad tins, make una nor follow dem make friend. Make una nor even chop with dat kind pesin.
Wetin go make mi judge pipol wey nor dey di church? Nor bi doz wey dey inside wi suppose to judge?
Na God go judge doz wey dey outside, bikos en word sey, “Doz wey dey do wiked tins among una, make una drive dem komot from di church.”Wen pesin nor dey gri with anoda pesin, una dey take una kase go kourt where sinnas go judge di matter, abi una dey take am go meet God pipol?
Una nor know sey na God pipol go judge di world? And if na una go judge di world, una nor fit setol small-small matter among unasef?
Una nor know sey wi go judge angels? Since na so, den wi suppose to judge di tins wey dey dis world!
So, na wetin make us dey take awa kase go give judge wey nor know God?
I dey tok like dis, so dat una go shame! So una nor get wise pesin among una wey fit judge between una wey bi Christians?
Wetin dey make una karry unasef go meet judge wey nor know God?
Wen una take unasef go kourt, dat mean sey all of una don luz.
Instead, una dey play wayo among unasef!
Una nor know sey wiked pipol nor go enter God kingdom? So make una nor fool unasef! Pipol wey dey sleep with who dem nor marry; doz wey dey serve juju; men wey dey sleep with oda men;
tif; long-trot; drunkard; doz wey dey curse pipol and doz wey dey play wayo; non of dem go enter God kingdom.
Na so some among una bi before, but naw, God don wosh una klean thru Jesus Christ name and en Spirit pawa, don make una klean for en eye.
Some among una sey, “Wi fit do anytin wey wi wont.” But I dey tell una naw sey, nor bi evritin dey good for us. So I nor go gri make anytin kontrol mi.
Una still dey sey, “Food dey good for awa body and awa body nid food.” But I dey tell una, “God go distroy di two of dem.” So make wi nor use awa body take do yeye tins.
God go raiz us from deat with di same pawa wey E use take raiz Jesus.
Una nor know sey una body na part for Christ body? So e dey good make wi put awa body for ashawo work? God forbid!
Una nor know sey, pesin wey dey sleep anyhow with oda pipol, don bi part for di pipol body?
So anybody wey join Christ, don get one spirit with am.
Make una nor live ashawo life. Evry oda sin wey man dey kommit na for outside en body, but di pesin wey dey do ashawo, dey sin against en own body.
Abi una nor know sey una body na di temple wey di Holy Spirit dey stay? So, nor bi una get unasef.
God don pay betta prize for una, so make una honor am with una body.Naw I go ansa di kweshon wey una ask for una leta. Una ask sey, “E dey good make pesin nor marry?”
But make una nor for dey do ashawo, e betta make una marry.
Make husband and wife do di rite tin wey dem suppose do for one anoda.
Nor bi di wife get en own body, but na di husband get am and na so too di wife get en husband body.
Make una nor refuse each oda, escept una gri sey una go dey like dat for sometaim, so dat una go fit pray. Den Satan nor go fit tempt una, bikos una go fit kontrol una body.
Na advise I dey give una, nor bi kommand.
How I wish sey all of una bi like mi. But di gift wey God give us nor bi di same.
Dis na di advise wey I go tell di pesin wey neva marry and doz wey dia husband or wife don die; make una dey as una dey, just as I bi.
But if dem nor fit kontrol demsef, make dem marry, bikos e betta make pesin marry, dan make e dey tink bad tin for en mind.
Na doz wey don marry I won give dis kommand to (Nor bi mi, but na God): Make wife nor leave en husband,
but if e leave am, make e nor marry again or make e go back go setol with di man. And make husband nor leave en wife too.
Even doh I dey tok on my own, I nor tink sey God go tok anytin difren from wetin I dey tell una about marriage. Di only tin wey I fit do na to give una my advise. If yor wife nor dey follow Christ, but e sey e go follow yu stay, make yu nor drive am.
If yor husband nor dey follow Christ, but e sey e go follow yu stay, make yu nor run leave am.
Bikos di husband wey nor bilive, God go save am, bikos of en wife wey bilive and di wife wey nor bilive, God go save am, bikos of en husband wey bilive.
But if di one wey nor bilive komot from di marriage, make e bi like dat. For dis kind kase, di broda or sista wey bilive, don dey free; bikos God wont make wi enjoy peace.
Yu wife! How yu take know sey yu nor go fit save yor husband? Yu husband! How yu take know sey yu nor go fit save yor wife?
For evry church, I dey tell di pipol sey make dem remain as dem bi wen Oga God Jesus choose and koll dem to bi en own. Naw, na di same tin I dey tell una so.
If yu don already sekonsaiz, make yu dey like dat. If dem neva sekonsaiz yu, make yu nor sekonsaiz.
Weda dem sekonsaiz yu or not, nor mean anytin. Wetin dey important, na to obey God law.
So make una nor try to shange as una bi wen God choose una.
If God koll yu wen yu bi slave, make yu nor let am worry yu. But if yu fit get yor freedom, make yu get am.
Slave wey God choose make e follow Jesus, don bikom free man thru Jesus Christ. So free man wey God choose make e follow Jesus, don turn to Christ savant.
God pay big prize for una, so make una nor bi slave to any oda pesin.
Make una stay as una bi wen God choose and koll una.
Koncerning pipol wey neva marry before, I nor get any kommand from Christ to give una, but I go advise una as pesin wey una fit trust, bikos God dey show mi mesi.
Dis time wey wi dey nor eazy at-all and wetin I tink bi sey, e go good make una stay as una bi naw.
If yu don marry, nor leave yor marriage. If yu neva marry, make yu nor worry yorsef about am.
If pesin wey neva marry before kon marry, e nor sin. But, pipol wey don marry go face plenty wahala and I dey try to help una, so dat una nor go face dat kind wahala.
My friends, wetin I mean bi sey Christ go soon kom and e nor matter if yu don marry or not.
If yu dey kry or laf; dey buy sometin or yu nor get money, all na di same tin.
E nor go make any difrence even if yu get all di tins for dis world or sey yu like di world well-well, bikos as wi know, di world go soon vanish komot.
And I nor wont make anytin trobol una. Man wey neva marry, make e dey do tins wey go make Christ happy for am.
But man wey don marry get plenty tins to worry about. E go must worry about tins for dis world, bikos e go wont make belle dey sweet en wife,
so e go dey tink about difren tins. Woman wey neva marry dey only tink of how to make belle sweet Christ. Dat time, dia body and mind dey pure. But woman wey don marry dey worry about dis world tins, bikos e wont make belle sweet en husband.
Wetin I dey tok na for una own good, nor bi to make una slave. I wont help una to dey live betta life and to love Christ pass any oda tin.
But if yu get patina and yu nor fit kontrol yorsef, den make yu go marry. Nor-tin dey bad for dat one.
But e betta, if yu fit kontrol yor body sey yu nor won marry naw.
E dey rite and okay to marry, but e betta sey yu nor marry at-all.
Wife suppose to stay with en husband until di man die. Den e fit go marry again, but di new husband must bi pesin wey dey follow Christ.
But I bilive sey, I dey obey God Spirit wen I sey make di woman nor marry, so dat e go dey happy well-well.For di leta wey una rite, una ask mi about juju food. And all of us know sometin koncerning dis matter. But if wetin wi know, dey make us dey proud, den bikos of love, wi suppose help one anoda.
Di man wey tink sey e know sometin, neva still know as e suppose know.
But God know di pesin wey love am.
So, even if pipol dey offa food give juju, all of us know sey di juju dem nor get life, bikos na only one God dey.
Dem dey koll many tins for heaven and eart, “gods and mastas,” but non of dem really bi god or masta.
But wi (wey bi Christian), na only one God wi get and naim bi awa Papa. Na-im kreate evritin and wi dey live for am. Na Jesus Christ bi awa only Oga God. Na-im make evritin and na thru am wi get life.
Nor bi evribody know dis tins. Some pipol don grow with di bilive sey juju dey alive. So wen dem dey chop meat wey dem give juju, dem go dey fear.
But wi know sey food nor fit bring us klose to God. Wi nor go luz anytin if wi nor chop or sey wi gain anytin if wi chop.
But make una dey kareful, so dat weak pesin among una nor go fall bikos una don dey free to chop anytin.
Bikos if weak pesin si yu wey know di word dey chop juju food, e go fit join yu chop di food wey dem sakrifice give juju.
Den wetin yu know don distroy pesin wey Christ die for.
If yu sin against yor brodas or sistas wey nor get strong heart and faith, yu don sin against Christ.
So, if food wey I dey chop go wound pesin wey dey follow Christ, I nor go ever chop meat again, so dat my brodas and sistas nor go sin.I nor dey free? I nor bi apostle? Abi I neva si awa Oga God Jesus? Nor bi una dey show di work wey I don do?
If I nor bi apostle to oda pipol, at least I bi apostle to una, bikos na una bi di sign wey show sey I bi Jesus Christ apostle.
Wen pipol ask mi kweshon, I dey tell dem sey,
mi and Banabas fit chop and drink wetin wi like,
abi wi nor get rite to marry biliver for Christ?
Na only wi must work before wi go chop?
E get any soja wey dey pay ensef salari? Abi who plant vegitabol, nor dey chop for inside? Or who dey keep sheep nor dey drink from dia milk?
Una tink sey na only kommon sense I take dey tok all dis tins? Abi una don forget sey di law tok like dis too?
Moses sey, “Make una allow animal wey grind korn chop from wetin e dey grind.” So, una tink sey na di melu God dey worry for?
No! Na wi God dey tok about. Dem rite all dis tins for di law, so dat evribody wey work, go fit chop for harvest time.
So if wi don plant spiritual seed among una, e go dey too mush if wi ask for ordinary food and drink from una?
If odas dey do like dis, dat mean sey wi even get betta rite to do like dat too. But, wi dey bear evritin, so dat wi nor go kause trobol for Christ message.
Una nor know sey doz wey dey work for di temple dey chop food wey pipol bring kon give God for der? Abi una nor know sey pesin wey dey serve for altar na from der e for dey chop?
Na so too God kommand sey, doz wey dey prish di gospel, go chop thru di gospel wey dem dey prish.
But I nor dey use all dis rite and I nor dey rite dis tins so dat pesin go give mi sometin. E betta make I die, dan make anybody kon make mi stop to dey tok like dis.
Bikos if I dey prish di gospel, I nor get any rizin to boast, bikos I nor fit do any oda tin dan to dey prish di gospel! Na wahala for mi, if I nor prish di gospel!
If I prish bikos I wont prish, dem go pay mi, but even if I nor wont prish, di prishin na wetin God send mi kom do.
Wetin kon bi my gain? Na to prish di gospel without pay or na to use di rite wey I get, bikos I dey prish di gospel?
I nor bi anybody savant. But I don turn savant to evribody, so dat I go fit win many pipol for Christ.
Wen I dey with Jew pipol, I dey live like dem, so dat I go win dem for Christ. Na Moses Law dem dey follow, but I nor dey follow dat one. But I dey live as di law tok, so dat I go win souls kom meet Christ.
And wen I dey with pipol wey nor dey live by di law, I nor dey use di law for dem, so dat I go fit win dem. But dat nor mean sey, I go forget God law, bikos na Christ law dey rule mi.
Wen I dey with pipol wey get weak faith, I dey live as dem dey live, so dat I go fit win dem. I dey do evritin wey I fit do, so dat I go fit win evribody wey I fit win, kom meet Christ.
Na di gospel make mi dey do all dis tins, so dat I go fit share for di blessings.
Una nor know sey, wen pipol dey run, na only one pesin go win di race and di prize? So make una run, so dat una go fit win!
Pipol wey dey run, dey train well-well, so dat dem go win crown wey nor dey last, but wi dey run for crown wey go last forever.
So I nor dey run for nor-tin and I nor dey follow breeze fight.
Instead, I dey kontrol my body kon make am my slave, so dat afta I don prish di Good News give odas, God nor go rijet mi.My brodas, I wont make una remember wetin happen to awa papa dem wey follow Moses. God kloud protet dem as dem dey waka pass di Red Sea.
Na der dem for baptize dem wen dem dey follow Moses wey bi God savant.
All of dem chop and drink di same spiritual
bread and milk. Dem drink from di spiritual Rock wey follow dem go and dat Rock, na Jesus Christ.
But den, God nor dey happy with some among dem, so many of dem kon die for inside wildaness.
Naw, all dis na ezample for us, so dat wi nor go do bad tins as dem do,
or woship juju like some among dem. Just as God word sey, “Di pipol sidan to chop and drink, den dem kon start to play.”
Make wi nor follow ashawo life like some among dem, wey make 23,000 pipol die for one day.
So make wi nor tempt Christ as some among dem dey do before snake kon distroy dem.
Make una nor komplain like di way some for dem do before distroshon angel kon distroy dem.
Dem rite dis tins wey happen to dem to tish us lesin and na ezample for doz wey go dey wen di world go end.
So pesin wey tink sey e stand, make e take kare, if not, e go fall.
E nor get anytin wey dey happen to una naw, wey neva happen to odas before, but God dey keep en promise and E nor go allow una pass thru wetin una nor go fit bear.
So my brodas, make una run from bad tins.
I dey tok to pipol wey get sense. Make una tink about wetin I dey tok.
Wen wi drink from di Oga God Supper cup, dat mean sey wi dey share from Christ blood. Wen wi chop from di bread wey wi divide, dat mean sey wi dey share for Christ body.
Bikos wi dey chop from one bread, all of us don bi one body, even doh wi many.
Israel pipol dey chop juju food, but dem still dey share for Christ altar.
I nor dey sey juju food or di one wey dem sakrifice mean anytin.
But wetin I mean bi sey, wetin bad pipol dey sakrifice, na for demon, nor bi for God.
Yu nor fit drink from God cup and demon cup for di same time.
Abi wi dey try to make Christ vex? Wi strong pass God?
Pipol sey, wi fit do evritin. Dat na true, but nor bi evritin dey good. Wi fit do evritin, but nor bi evritin dey good for di body.
Make pesin nor dey tink for ensef alone, but for oda pipol too.
Make una mind dey okay as una dey chop any meat wey dem dey sell for market.
Bikos God word sey, “Di eart and evritin wey dey inside, na di Oga God own.”
If pesin wey nor know God invite yu kom chop for en house, make yu chop wetin e give yu, nor ask kweshon, bikos of wetin dey yor mind.
But if di pesin tell yu sey, “Dem sakrifice dis food give juju,” make yu nor chop am bikos of di pesin wey tell yu and en konscience.
I nor mean yor konscience, but di oda pesin own. So bikos of wetin anoda pesin dey tink, I nor go fit do wetin I wont do?
If I tank God for my food, wetin go make anybody fight mi bikos of di food wey I tank God for?
But anytin wey una dey do, weda una dey chop or drink, make una do am to honor God.
Live yor life so dat yu nor go kause trobol for Jew or Greek pipol or for pipol wey dey God church.
Make una dey do as I dey do; bikos I dey always try to please evribody instead of mysef, bikos I wont make God save dem.Make una follow mi as I dey follow Christ.
I dey praiz una, bikos una always dey do di tins wey I tell una,
but I wont make una undastand sey as Christ bi evribody head, na so too husband bi head for en house and na God bi Christ head.
So any man wey dey pray or prish God message kon kover en head dey woship God, dey disgrace Christ.
And any woman wey dey pray or prish God message and e nor kover en head, dey disgrace en head, wey bi en husband; e for betta sey di woman shave en head.
If di woman nor one kover en hair, den make e go shave am.
Man nor nid to kover en head, bikos e dey show as God glory bi. But woman dey show as man glory bi;
bikos God nor kreate di man from woman, but E kreate di woman from man.
God nor kreate man bikos of woman, but E kreate woman, bikos of man.
Bikos of di angels, di woman must kover en head to show sey na en husband dey protet am.
As wi dey serve Christ, di woman and di man, dey togeda for Christ body.
Aldo God make woman from man, but na woman dey born evribody, even doh na God kreate evribody.
Make una judge by unasef weda e dey good for woman to dey prish God word wen e nor kover en head.
Wetin make pipol for di world dey sey, na disgrace for man to karry long hair?
But long hair dey make woman fine well-well. God give di woman di long hair, so dat di hair go kover di woman head.
Dis na how dem dey do tins for God church, so nobody go fit follow mi kworel for wetin I dey tok.
Di way una dey woship God, dey kause wahala pass di good wey E dey do for una. Bikos of dis, I nor go fit praiz una.
Bikos I hear sey wen una gada dey woship God for church, na so-so kworel una dey kworel and I bilive sey some for wetin I hear, na true.
Bikos if una nor kworel, wi nor go know di good ones among una.
Wen una dey togeda, nor bi di Oga God Supper una dey chop?
But before evribody go rish di meetin, some pipol among una don start to chop and drink, wen odas dey hongry.
Una nor get house wey una go for chop and drink? Abi una hate God church? Una won disgrace pipol wey nor get anytin to chop? Wetin I go fit tell una naw? I nor go fit praiz una at-all.
I don already tell una wetin awa Oga God Jesus do for di nite wen dem sell am. And na Christ tok am by ensef. E take some bread for en hand
and afta e don tank God, e divide am kon sey, “Dis na my body wey I dey give una. Make una always dey chop am to remember mi.”
Afta dem chop finish, Jesus take di cup kon sey, “Dis na my blood wey God take make new kovenant with una. Make una always dey drink am to remember mi.”
Jesus mean sey, wen una chop di bread kon drink from di cup, una dey tell odas about Christ deat until e go kom back.
Bikos of dis, anybody wey chop di bread or drink di wine anyhow wey e like, dat pesin don sin against Christ body and en blood.
So make evribody shek ensef, before e chop di bread and drink from di cup.
But if una nor undastand sey na una bi Christ body, una don already kondemn unasef with di way wey una dey chop and drink from di cup.
Na dis make many of una wey nor well, weak and some among una don even die.
But if wi judge awasef, God nor go ponish us.
But wen God judge and ponish us, E dey do am, so dat E nor go kondemn us with dis world.
My brodas and sistas, make una dey wait for evribody, before una go start to chop di Oga God Supper.
But if anybody really dey hongry, make e chop kom from en house. Den wen una dey togeda, una nor go kondemn unasef. So wen I kom, I go tell una oda tins wey una suppose know.My friends, una bin ask mi about spiritual gifts.
I won make una remember sey, before una bigin follow Christ; na juju una dey serve.
Naw, I wont make una know sey, anybody wey God Spirit dey lead, go sey, Jesus naim bi Oga God and e nor go ever curse am.
Na many spiritual gifts God dey give pipol, but all of dem na from di same Spirit.
And wi get difren ways to serve God
and each of us dey do difren tins. But na di same God dey work for awa life and E dey help us do evritin.
Each of us get difren gift wey di Spirit give us and wi dey use am do good.
Some among us dey fit speak with wisdom and odas with knowledge, but na di same Spirit dey give us all dis gifts.
To oda pipol, di Spirit dey give dem faith or di pawa to heal sick pipol.
Di Spirit dey give odas di pawa to do mirakle and e make some pipol profets and some dey fit know wen God Spirit dey among us. Odas dey tok with difren-difren language and some among us go tell una wetin di tins wey dem dey tok, mean.
But na di same Spirit dey do all dis tins and e dey choose di kind gift wey e wont give each pesin.
Christ body get difren part like evry oda body.
Some pipol among us na Jew and odas na Gentile. Some na slave and odas dey free. But God Spirit baptize us kon make us part for Jesus Christ body. Naw, all of us dey drink from dat same Spirit.
Nor bi only one part awa body get, but dem many.
If di leg for awa body sey, “I nor bi hand, so I nor bi part for di body.” Nor bi di body di leg still dey?
And if di ear sey, “I nor bi eye, so I nor bi part for di body.” Nor bi di body di ear still dey?
If to sey di whole body na eye, wi nor for fit hear anytin and if to sey all di body na ear, wi nor for fit smell anytin.
But God don put evry part for awa body, just as E wont am.
If na only one part dey di body, den di body nor go bi as e suppose bi again.
But as e bi so, na many parts dey make one body.
So, di eye nor go fit tell di hand sey, “I nor nid yu” and di head nor go fit tell di leg sey, “I nor nid yu too.”
So, wi nor go fit do anytin with awa body without di part wey wi feel sey, e dey weak.
Di part wey wi tink sey dey important, wi dey trit dem with respet and di part wey nor really dey outside, wi dey trit dem well.
But awa body nor nid all dis treatment. Bikos na God make awa body, so di part wey wi fit sey nor dey important, dey important well-well.
God do am like dis, so dat all di parts for di body go dey work togeda and each part go dey kare for oda part.
If one part dey sofa, di oda parts dey sofa too. But if dem praiz one part, di oda parts go dey happy.
All of una dey Christ body. And each of una, na part for di body.
So for di church, God first choose apostles, before profets and tishas. E still choose some wey dey do mirakle, odas wey dey heal sick pipol, some wey bi leaders and odas wey dey tok with difren-difren language.
Nor bi evribody bi apostle. Nor bi evribody bi tisha. Nor bi evribody fit do mirakle.
Nor bi evribody fit heal sick pipol. Nor bi evribody fit tok wetin dis language mean.
But I wont make una ask for di gift wey betta pass, so dat I go show una di way wey betta pass all dis tins.If I dey tok di language wey human being and angels dey tok;
if I dey profesai and fit undastand evry sekret and knowledge or if I get faith wey fit move mountins and I nor love oda pipol, I go bi nor-tin.
If I give pipol evritin wey I get kon sey make dem burn mi alive, but I nor love odas, I nor go gain anytin.
Love dey kind and patient, e nor dey jealous or boast
or dey proud. Love nor get long-trot or dey vex. E nor dey remember di bad tins wey odas do.
E nor dey happy with wiked pipol, but e dey happy with di trut.
Love dey bear evritin and e get faith, hope and patient.
Love nor dey fail and e go dey forever. Pipol nor go profesai forever and doz wey dey tok with difren-difren language, go stop. For dat time, wi go forget evritin wey wi know.
Naw, wi nor know evritin and awa profesy nor komplete.
But one day, wetin dey pafet go kom and wetin nor dey pafet, go vanish.
Wen wi neva know Christ, wi dey tink and tok like small shidren. But naw wen wi don know am, wi nor dey do like small shidren again.
Evritin wey wi dey si naw bi like ordinary image for mirror; but for dat time, wi go si am, face-to-face. Naw wi nor know evritin, but den wi go know, just as God really know us.
And naw wi get faith, hope and love. But di one wey big pass for di three, na love.Na love suppose guide una. So make una dey fight to get di gift wey di Holy Spirit dey give, especially di gift to profesai.
Bikos if una dey tok with difren-difren language wey odas nor undastand, God go undastand wetin una dey tok, aldo know oda pesin go know wetin e mean. Tins wey una go dey tok about, na only di Spirit go fit undastand dem.
But wen una profesai, pipol go undastand una and odas go help una. Dem go get konfort kon dey okay.
Pesin wey dey tok with difren language, dey help ensef. But di one wey dey profesai, dey help di church.
I for like make all of una dey tok with difren language, but I wont make una dey profesai. Bikos profesy go do una more good, dan sey una dey tok with difren language wey pipol nor fit undastand, unless somebody esplain di meaning give di pipol for di church.
My brodas and sistas, wetin una go gain if wen I kom, I dey tok with difren language wey una nor undastand and I nor esplain am? How I go fit help una den, unless I tell una wetin God tell mi or make una know wetin dem profesai and tish?
If all music instrument get di same sound, how una go take know di one wey bi trumpet or harp?
If trumpet make sound wey pipol nor undastand, who go dey ready to go fight war?
Na so e bi wen una dey tok with difren-difren language wey pipol nor undastand. If nobody fit undastand wetin una dey tok about, dat mean sey na breeze una dey follow tok.
Dis world get difren language and all of dem dey good.
But if odas nor undastand wetin una tok, den dem go bi like strenjas to una.
Na so e bi with una too. If una really wont di gift wey di Spirit dey give, make una choose di one wey di church go gain from.
So wen wi tok with difren-difren language wey odas nor undastand, make wi pray make God give us di pawa to esplain wetin e mean.
For ezample, if I pray with language wey nobody undastand, my spirit dey pray, but my mind nor undastand di tins wey I dey pray for.
So wetin I go do? Bikos e get time wey I go pray with my spirit and time wey I suppose pray with my mind. Sometaim, I suppose sing with my spirit and oda time, I go sing with my mind.
If some strenjas dey for where una for dey woship God for spirit and dem nor undastand una, how dem go take know wen to sey, “Amen”?
Una fit really dey woship God well-well, but nobody go gain from am, bikos dem nor undastand wetin una dey tok.
I tank God sey I dey tok with difren-difren language pass all of una.
But wen I dey church, e betta make I speak five betta words to tish odas, dan to speak 10,000 words wey pipol nor undastand.
My brodas and sistas, make una stop to tink like small shidren. Instead make una dey tink like mature pipol and dey innocent like pikin wey dem just born.
God word sey: “I go use strenjas wey dey speak wetin odas nor undastand, take tok to my pipol. Dem go tok to dem with strenj language, but my pipol nor go listin to mi.”
So, language wey odas nor undastand, fit mean sometin to pipol wey nor bilive, but nor bi to pipol wey bilive.
So if di whole church bigin tok with difren-difren language, den some pipol wey bi unbilivers or doz wey nor undastand kon waka enter di church, dem nor go tink sey all of una don dey kraze?
But if evribody dey profesai and unbilivers or pipol wi nor undastand enter di church, dem go know sey dem bi sinnas and dem go won turn from dia sin kom meet God, bikos of wetin una dey tok.
Den God go tell una di sekret wey dey dia heart. Den dem go knee down kon tell God sey, “Wi don really bilive sey yu dey with dis pipol.”
My friends, wen una gada to woship, una must do evritin to help one anoda. Na so e suppose bi wen somebody dey tish, sing, profesai, tok with difren-difren language or dey esplain wetin di pesin tok.
Wen una dey togeda, make e nor pass two or three pipol wey go tok with difren-difren language wey pipol nor undastand. One pesin go tok, before anoda and make pesin dey, wey go esplain give odas wetin di pesin dey tok.
If nobody dey wey go fit esplain wetin yu dey tok, make yu nor tok at-all for di meetin, but yu fit tok am between yu and God.
Two or three pesin fit profesai and evry oda pesin must listin well-well.
And if one among di pipol wey sidan receive message from God, di pesin wey dey tish must stop make di pesin for tok.
Make di pipol nor tok at wons, so dat all of una go learn sometin and una go dey okay.
Pesin wey bi profet must dey ready to stop, so dat anoda pesin go tok, bikos profet suppose to fit kontrol en own spirit,
bikos God wont make dem do evritin well. Wen God pipol meet for church,
make wimen nor dey tok. Make dem kwayet dey listin, just as Moses Law tish.
If dem won know about sometin, dem fit ask dia husband wen dem rish house. Bikos na disgrace for woman to tok for church.
God message nor start with una and nor bi only una don hear am.
If una dey tink of unasef as profet or pesin wey di Spirit dey use, den una go know sey I dey rite only di tins wey God kommand mi.
So make una nor listin to anybody wey nor bilive wetin I dey rite.
My friends, make una dey try to profesai and make una nor stop anybody wey dey tok with difren-difren language even doh odas nor undastand wetin e dey tok.
But make una dey do tins as e suppose to bi.My brodas and sistas, I wont make una remember di gospel wey I prish give una,
di one wey una asept and dey stand on. Na dis gospel go save una if una whole di message wey I prish give una well-well, unless una faith nor strong.
Bikos na wetin I receive, naim bi di first important tin wey I give una; sey Christ die for awa sins as dem rite for God word
and dem beri am, den God raiz am up afta three days as dem rite for God word.
Christ appear to Pita, den to di twelf apostles.
Den e appear to more dan five hundred bilivers. Some of dem still dey alive, but some don die.
Den e appear to James, den to all di apostles.
Finally, e appear to mi; even doh I bi like pikin wey dem born before di time rish,
bikos na mi small pass among all di apostles. But, I kause many wahala for God church, so dem nor suppose koll mi apostle.
But God kind! I bi wetin I bi and God mesi for mi, nor bi yeye tin. I dey work pass any oda apostle; aldo na God grace dey help mi.
But e nor mean anytin if I prish or dem prish, as long as all of una bilive di message wey wi dey prish.
Naw, if wi dey prish sey God raiz Jesus from deat, wetin make some pipol among una dey sey resureshon nor dey?
If resureshon nor dey, dat mean sey Christ nor raiz-up from grave.
And if Christ nor raiz-up, den awa prishin and una faith nor mean anytin.
So, if resureshon nor dey, dat mean sey, evritin wey wi don tok about God, na lie, bikos wi sey E raiz Jesus from deat wen E nor raiz am.
If resureshon nor dey, na-im bi sey Christ nor raiz-up from deat.
If God nor raiz Christ from deat, den una faith dey yuzles and una still dey inside una sin.
And doz wey bilive Christ before dem die, don lost bi dat.
Bikos if na only for dis life wi get hope for Christ, den awa kase worse pass any oda pesin own for dis world.
But God don raiz Christ from deat! And E make us dey sure sey, oda pipol go raiz-up from deat too.
Just as pipol go die bikos of Adam, na so too wi go raiz-up kom life, bikos of Christ.
Adam bring deat kom meet all of us, but Christ bring life kom.
But all of us must wait for awa turn. Na Christ God first raiz kom life and Christ go raiz en pipol wen e kom back.
Den afta Christ don distroy all pawas, di world go end and e go give di kingdom to God wey bi di Papa.
Christ go rule until e don put all en enemies under en pawa
and di last enemy wey e go distroy, na deat.
Wen God word sey, e go put evritin under en pawa, e nor mean sey, God dey among dem. Bikos na God put evritin under Jesus Christ pawa.
And wen evritin don dey under God pikin pawa, e go kon put ensef under God wey put evritin under en pikin pawa. Den God go kon bi evritin to evribody.
If resureshon nor dey, wetin make dem dey baptize pipol for Christ?
And wetin make us dey risk awa life
kon dey face deat evriday? Na di pride wey I get for una, bikos of awa Oga God Jesus Christ, naim make mi dey tok all dis tins.
If resureshon nor dey, wetin kon bi my gain, afta I don fight wiked animal for Efesus? Na bikos of pride make mi do am? If na so, e go good make wi dey chop and drink bikos tumoro wi go die.
Make una nor let anybody deceive una, “Bad friends dey spoil good karata.”
Make una get sense and stop to dey kommit sin. I still dey sopraiz sey some pipol among una nor know God.
Some among una dey ask sey, “How pipol wey don die go take kom dis world back? Wish kind body dem go get?”
Una bi fool! Wetin pesin plant nor dey grow, unless di seed first die.
Wetin una plant, na ordinary seed, but na di full plant dey grow kom out.
Dis na bikos God dey give dem di kind body wey E wont make di plant get.
Pipol, animals, birds and fish, na flesh God take make all of dem, but all of dem get difren flesh.
As evritin for heaven get body, na so too evritin for dis eart get body. But one body difren from di oda ones.
Di sun nor bi like di moon; di moon nor bi like di star and di stars difren from each oda.
Na so e go bi afta wi don raiz-up from deat. Dis body wey wi get naw, go die, but di body wey wi go take raiz from deat, go dey forever.
Wen dem beri dis body, e dey weak and go rotin, but wen God don raiz us up from deat, di body go kon dey fine and strong forever.
As Fisical body dey, na so too spiritual body dey. And awa Fisical body go shange to spiritual body.
Di first man na Adam and God word sey, “Dis Adam na pesin wey God kreate like us. But Jesus, wey bi di last Adam, na pesin wey dey give life to pipol.”
Wi si sey di one wey get spiritual body nor first kom. E kom afta di one wey get Fisical body.
Na san God take make di first man, but di sekond man kom from heaven.
Evribody body for eart, bi like di first man and evribody body for heaven, bi like di sekond man own.
Just as wi bi like di first man wey kom from eart, wi go bi like di sekond man wey kom from heaven.
My friends, I wont make una know sey awa body wey get blood go rotin. Dat mean sey dis kind body, nor go fit enter God kingdom wey go dey forever.
I won tell una one big sekret: Nor bi all of us go die, but all of us go shange.
Before wi klose awa eye open am, e go don happen. As dem dey blow di last trumpet, all doz wey don die go raiz. All of us go shange, so dat wi nor go die again.
Awa body wey don die and rotin go kon shange to body wey nor go ever die or rotin.
Di body wey wi get naw, dey weak and e go die. But God go shange am to body wey go dey forever. So wetin dem rite for God word go kon happen sey: “Deat nor fit win di fight!”
“Yu deat! Where yor pawa? Yu deat! How yu go take shaut sey yu win?”
Na sin dey make deat win and na di law dey kause sin.
So, make wi tank God wey give us viktory thru awa Oga God Jesus Christ.
So my friends, make una dey strong and nor let anytin shake una. Make una always dey do God work, bikos una know sey, evritin wey una do for God, get gain.Wen una kollect money from God pipol, I wont make una do as I tell di pipol wey dey di church for Galatia sey make dem do.
Evry Sunday, make each pesin dey keep some money for korna from di one wey e don work, as God help am rish, so dat una nor go nid to kollect money wen I kom.
Wen I kom, I go send pipol wey una choose kon give dem leta as dem dey karry una gifts go Jerusalem.
But if una sey make I go too, den, dem go follow mi go.
And afta I don finish for Masidonia, I hope to kom si
and stay with una for sometaim. May bi I fit stay till dry sizin finish, so dat una go fit help mi for anywhere wey I won go.
If God go let mi, I nor go one branch si una for small time naw, bikos I go like kom leta, so dat I go fit spend more time with una.
But I go stay for Efesus until Pentekost go finish,
bikos plenty work dey wait for mi for der, even doh di shalenge strong well-well.
Wen Timoti kom, make una nor make am fear at-all, bikos na God work wey I dey do, naim e dey do too.
So make evribody respet am, den make una send am kom meet mi with peace, bikos I dey espect am with di oda brodas.
I don try well-well make Apollos for fit follow oda bilivers kom visit una, e nor won kom naw, but e go kom leta.
Make una shine una eye and dey strong for una faith and stand with boldness.
For evritin wey una dey do, make una dey show love.
Una know sey na Stefanas and en family first bilive God for Akaia. Dem don do evritin wey dem fit do for God pipol. My friends, I wont make una
dey obey dis leaders and doz wey dey follow una do God work.
I dey happy sey Stefanas, Fortunatus and Akaikus don kom; dem kom ripresent una
and dem don let belle sweet mi, just as dem make belle sweet una. E good make wi dey tok about pipol like dem.
Pipol for di church wey dey Asia aria dey greet una; Akwila and Priscilla with di church pipol wey dey meet for dia house, dey greet una too.
All di brodas sey make I greet una.
Na mi Paul, rite dis leta with my own hand.
Anybody wey nor love Christ, curse dey en head!
Make awa Oga God Jesus Christ grace dey with una.
Make my love for Jesus Christ, dey with all of una too.